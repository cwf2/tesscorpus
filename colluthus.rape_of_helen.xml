<?xml version="1.0" encoding="UTF-8"?>
<TessDocument id="colluthus.rape_of_helen">
  <Metadata>
    <Author>colluthus</Author>
    <Display>Rape of Helen</Display>
    <Abbr>colluth. rape.</Abbr>
    <Lang>grc</Lang>
    <Prose>0</Prose>
    <PrintSource>Colluthus. A. W. Mair. Oppian, Colluthus, Tryphiodorus with an English Translation by A.W. Mair. London, William Heinemann, Ltd.; New York: G.P. Putnam's Sons. 1928.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0495</DigitalSourceURL>
    <AddedBy>Katherine Roache</AddedBy>
    <URI>urn:cts:greekLit:tlg4081.tlg001.perseus-grc1</URI>
  </Metadata>
  <Text>
    <TextUnit id="0" loc="1.1">νύμφαι Τρωιάδες, ποταμοῦ Ξάνθοιο γενέθλη,</TextUnit>
    <TextUnit id="1" loc="1.2">αἳ πλοκάμων κρήδεμνα καὶ ἱερὰ παίγνια χειρῶν</TextUnit>
    <TextUnit id="2" loc="1.3">πολλάκι πατρῴῃσιν ἐπὶ ψαμάθοισι λιποῦσαι</TextUnit>
    <TextUnit id="3" loc="1.4">ἐς χορὸν ̓Ιδαίῃσιν ἐπεντύνασθε χορείαις,</TextUnit>
    <TextUnit id="4" loc="1.5">δεῦτε, θεμιστοπόλοιο νοήματα μηλοβοτῆρος</TextUnit>
    <TextUnit id="5" loc="1.6">εἴπατέ μοι, κελάδοντος ἀπορνύμεναι ποταμοῖο,</TextUnit>
    <TextUnit id="6" loc="1.7">ἐξ ὀρέων πόθεν ἦλθεν ἀήθεα πόντον ἐλαύνων</TextUnit>
    <TextUnit id="7" loc="1.8">ἀγνώσσων ἁλὸς ἔργα; τί δὲ χρέος ἔπλετο νηῶν</TextUnit>
    <TextUnit id="8" loc="1.9">ἀρχεκάκων, ἵνα πόντον ὁμοῦ καὶ γαῖαν ὀρίνῃ</TextUnit>
    <TextUnit id="9" loc="1.10">βουκόλος; ὠγυγίη δὲ τίς ἔπλετο νείκεος ἀρχή,</TextUnit>
    <TextUnit id="10" loc="1.11">ὄφρα καὶ ἀθανάτοισι θεμιστεύσωσι νομῆες;</TextUnit>
    <TextUnit id="11" loc="1.12">τίς δὲ δικασπολίη; πόθεν ἔκλυεν οὔνομα νύμφης</TextUnit>
    <TextUnit id="12" loc="1.13">̓Αργείης; αὐταὶ γὰρ ἐθηήσασθε μολοῦσαι</TextUnit>
    <TextUnit id="13" loc="1.14">̓Ιδαίης τρικάρηνον ὑπὸ πρηῶνα Φαλάκρης</TextUnit>
    <TextUnit id="14" loc="1.15">καὶ Πάριν οἰοπόλοισιν ἐφεδριόωντα θοώκοις</TextUnit>
    <TextUnit id="15" loc="1.16">καὶ Χαρίτων βασίλειαν ἀγαλλομένην ̓Αφροδίτην.</TextUnit>
    <TextUnit id="16" loc="1.17">ὣς ὁ μὲν ὑψιλόφοισιν ἐν οὔρεσιν Αἱμονιήων</TextUnit>
    <TextUnit id="17" loc="1.18">νυμφιδίων Πηλῆος ἀειδομένων ὑμεναίων</TextUnit>
    <TextUnit id="18" loc="1.19">Ζηνὸς ἐφημοσύνῃσιν ἐῳνοχόει Γανυμήδης:</TextUnit>
    <TextUnit id="19" loc="1.20">πᾶσα δὲ κυδαίνουσα θεῶν ἔσπευδε γενέθλη</TextUnit>
    <TextUnit id="20" loc="1.21">αὐτοκασιγνήτην λευκώλενον ̓Αμφιτρίτης,</TextUnit>
    <TextUnit id="21" loc="1.22">Ζεὺς μὲν ἀπ' Οὐλύμποιο, Ποσειδάων δὲ θαλάσσης:</TextUnit>
    <TextUnit id="22" loc="1.23">ἐκ δὲ Μελισσήεντος ἀπ' εὐόδμου ̔Ελικῶνος</TextUnit>
    <TextUnit id="23" loc="1.24">Μουσάων λιγύφωνον ἄγων χορὸν ἦλθεν ̓Απόλλων:</TextUnit>
    <TextUnit id="24" loc="1.25">39 χρυσείοις δ' ἑκάτερθε τινασσόμενος πλοκάμοισι</TextUnit>
    <TextUnit id="25" loc="1.26">40 βότρυς ἀκερσεκόμης ζεφύρῳ στυφελίζετο χαίτης.</TextUnit>
    <TextUnit id="26" loc="1.27">τὸν δὲ μεθ' ὡμάρτησε κασιγνήτη Διὸς ̔́Ηρη.</TextUnit>
    <TextUnit id="27" loc="1.28">οὐδ' αὐτὴ βασίλεια καὶ ἁρμονίης ̓Αφροδίτη</TextUnit>
    <TextUnit id="28" loc="1.29">ἐρχομένη δήθυνεν ἐς ἄλσεα Κενταύροιο.</TextUnit>
    <TextUnit id="29" loc="1.30">καὶ στέφος ἀσκήσασα γαμήλιον ἤλυθε Πειθώ,</TextUnit>
    <TextUnit id="30" loc="1.31">τοξευτῆρος ̓́Ερωτος ἐλαφρίζουσα φαρέτρην.</TextUnit>
    <TextUnit id="31" loc="1.32">καὶ βριαρὴν τρυφάλειαν ἀπὸ κροτάφοιο μεθεῖσα</TextUnit>
    <TextUnit id="32" loc="1.33">ἐς γάμον ὡμάρτησε γάμων ἀδίδακτος ̓Αθήνη.</TextUnit>
    <TextUnit id="33" loc="1.34">οὐδὲ κασιγνήτη Λητωιὰς ̓Απόλλωνος</TextUnit>
    <TextUnit id="34" loc="1.35">̓́Αρτεμις ἠτίμησε καὶ ἀγροτέρη περ ἐοῦσα.</TextUnit>
    <TextUnit id="35" loc="1.36">οἷος δ' οὐ κυνέην, οὐ δήιον ἔγχος ἀείρων</TextUnit>
    <TextUnit id="36" loc="1.37">ἐς δόμον ̔Ηφαίστοιο σιδήρεος ἔρχεται ̓́Αρης,</TextUnit>
    <TextUnit id="37" loc="1.38">τοῖος ἄτερ θώρηκος, ἄτερ θηκτοῖο σιδήρου</TextUnit>
    <TextUnit id="38" loc="1.39">μειδιόων ἐχόρευεν. ἔριν δ' ἀγέραστον ἐάσας</TextUnit>
    <TextUnit id="39" loc="1.40">οὐ Χείρων ἀλέγιζε καὶ οὐκ ἐμπάζετο Πηλεύς.</TextUnit>
    <TextUnit id="40" loc="1.41">ἡ δ' ἅτε βησσήεντος ἀποπλαγχθεῖσα νομοῖο</TextUnit>
    <TextUnit id="41" loc="1.42">πόρτις ἐρημαίῃσιν ἐνὶ ξυλόχοισιν ἀλᾶται</TextUnit>
    <TextUnit id="42" loc="1.43">φοινήεντι μύωπι, βοῶν ἐλατῆρι, τυπεῖσα:</TextUnit>
    <TextUnit id="43" loc="1.44">τοῖα βαρυζήλοισιν ̓́Ερις πληγῇσι δαμεῖσα</TextUnit>
    <TextUnit id="44" loc="1.45">πλάζετο μαστεύουσα, θεῶν πῶς δαῖτας ὀρίνοι.</TextUnit>
    <TextUnit id="45" loc="1.46">πολλάκι δ' εὐλάιγγος ἀπὸ κλισμοῖο θοροῦσα</TextUnit>
    <TextUnit id="46" loc="1.47">ἵστατο καὶ παλίνορσος ἐφέζετο: χειρὶ δὲ γαίης</TextUnit>
    <TextUnit id="47" loc="1.48">οὔδεϊ κόλπον ἄραξε καὶ οὐκ ἐφράσσατο πέρην:</TextUnit>
    <TextUnit id="48" loc="1.49">ἤθελεν ὀρφναίων γυάλων κληῖδας ἀνεῖσα,</TextUnit>
    <TextUnit id="49" loc="1.50">ἐκ χθονίων Τιτῆνας ἀναστήσασα βερέθρων</TextUnit>
    <TextUnit id="50" loc="1.51">οὐρανὸν ὑψιμέδοντος ἀιστῶσαι Διὸς ἕδρην.</TextUnit>
    <TextUnit id="51" loc="1.52">ἤθελεν ἠχήεντα πυρὸς πρηστῆρα τινάσσειν,</TextUnit>
    <TextUnit id="52" loc="1.53">̔Ηφαίστῳ δ' ὑπόεικεν ἀμαιμακέτη περ ἐοῦσα,</TextUnit>
    <TextUnit id="53" loc="1.54">καὶ πυρὸς ἀσβέστοιο καὶ ὀπτευτῆρι σιδήρου.</TextUnit>
    <TextUnit id="54" loc="1.55">καὶ σακέων βαρύδουπον ἐμήσατο κόμπον ἀράσσειν,</TextUnit>
    <TextUnit id="55" loc="1.56">εἴ ποτε δειμαίνοντες ἀναθρῴσκοιεν ἰωήν:</TextUnit>
    <TextUnit id="56" loc="1.57">ἀλλά καὶ ὁπλοτέρης δολίης ἀνεχάσσατο βουλῆς</TextUnit>
    <TextUnit id="57" loc="1.58">̓́Αρεα δειμαίνουσα, σιδήρεον ἀσπιδιώτην.</TextUnit>
    <TextUnit id="58" loc="1.59">ἤδη δ' ̔Εσπερίδων χρυσέων ἐμνήσατο μήλων:</TextUnit>
    <TextUnit id="59" loc="1.60">ἔνθεν ̓́Ερις, πολέμοιο προάγγελον ἔρνος ἑλοῦσα</TextUnit>
    <TextUnit id="60" loc="1.61">μῆλον, ἀριζήλων ἐφράσσατο δήνεα μόχθων.</TextUnit>
    <TextUnit id="61" loc="1.62">χειρὶ δὲ δινήσασα μόθου πρωτόσπορον ἀρχὴν</TextUnit>
    <TextUnit id="62" loc="1.63">ἐς θαλίην ἔρριψε, χορὸν δ' ὤρινε θεάων.</TextUnit>
    <TextUnit id="63" loc="1.64">̔́Ηρη μὲν παράκοιτις ἀγαλλομένη Διὸς εὐνῇ</TextUnit>
    <TextUnit id="64" loc="1.65">ἵστατο θαμβήσασα καὶ ἤθελε ληίζεσθαι:</TextUnit>
    <TextUnit id="65" loc="1.66">πασάων δ' ἅτε Κύπρις ἀρειοτέρη γεγαυῖα</TextUnit>
    <TextUnit id="66" loc="1.67">μῆλον ἔχειν ἐπόθησεν, ὅτι κτέρας ἐστὶν ̓Ερώτων:</TextUnit>
    <TextUnit id="67" loc="1.68">̔́Ηρη δ' οὐ μεθέηκε καὶ οὐχ ὑπόεικεν ̓Αθήνη.</TextUnit>
    <TextUnit id="68" loc="1.69">Ζεὺς δὲ θεῶν καὶ νεῖκος ἰδὼν καὶ παῖδα καλέσσας</TextUnit>
    <TextUnit id="69" loc="1.70">τοῖον ὑφεδρήσσοντα προσέννεπεν ̔Ερμάωνα:</TextUnit>
    <TextUnit id="70" loc="1.71">εἴ τινά που Ξάνθοιο παρ' ̓Ιδαίοιο ῥεέθροις</TextUnit>
    <TextUnit id="71" loc="1.72">παῖδα Πάριν Πριάμοιο, τὸν ἀγλαὸν ἡβητῆρα,</TextUnit>
    <TextUnit id="72" loc="1.73">Τροίης βουκολέοντα κατ' οὔρεα, τέκνον, ἀκούεις,</TextUnit>
    <TextUnit id="73" loc="1.74">κείνῳ μῆλον ὄπαζε: διακρίνειν δὲ θεάων</TextUnit>
    <TextUnit id="74" loc="1.75">κέκλεο καὶ βλεφάρων ξυνοχὴν καὶ κύκλα προσώπων.</TextUnit>
    <TextUnit id="75" loc="1.76">ἡ δὲ διακρινθεῖσα φέρειν περίπυστον ὀπώρην</TextUnit>
    <TextUnit id="76" loc="1.77">κάρτος ἀρειοτέρης ἐχέτω καὶ κόσμον ̓Ερώτων.</TextUnit>
    <TextUnit id="77" loc="1.78">ὣς ὁ μὲν ̔Ερμάωνι πατὴρ ἐπέτελλε Κρονίων:</TextUnit>
    <TextUnit id="78" loc="1.79">αὐτὰρ ὁ πατρῴῃσιν ἐφημοσύνῃσι πιθήσας</TextUnit>
    <TextUnit id="79" loc="1.80">εἰς ὁδὸν ἡγεμόνευε καὶ οὐκ ἀμέλησε θεάων.</TextUnit>
    <TextUnit id="80" loc="1.81">πᾶσα δὲ λωιτέρην καὶ ἀμείνονα δίζετο μορφήν.</TextUnit>
    <TextUnit id="81" loc="1.82">Κύπρις μὲν δολόμητις ἀναπτύξασα καλύπτρην</TextUnit>
    <TextUnit id="82" loc="1.83">λαὶ περόνην θυόεντα διαστήσασα κομάων</TextUnit>
    <TextUnit id="83" loc="1.84">χρυσῷ μὲν πλοκάμους, χρυσῷ δ' ἐστέψατο χαίτην.</TextUnit>
    <TextUnit id="84" loc="1.85">τοῖα δὲ παῖδας ̓́Ερωτας ἀνηΰτησεν ἰδοῦσα:</TextUnit>
    <TextUnit id="85" loc="1.86">ἐγγὺς ἀγών, φίλα τέκνα: περιπτύξασθε τιθήνην.</TextUnit>
    <TextUnit id="86" loc="1.87">σήμερον ἀγλαΐαι με διακρίνουσι προσώπων:</TextUnit>
    <TextUnit id="87" loc="1.88">δειμαίνω, τίνι μῆλον ὁ βουκόλος οὗτος ὀπάσσει.</TextUnit>
    <TextUnit id="88" loc="1.89">̔́Ηρην μὲν Χαρίτων ἱερὴν ἐνέπουσι τιθήνην,</TextUnit>
    <TextUnit id="89" loc="1.90">φασὶ δὲ κοιρανίην μεθέπειν καὶ σκῆπτρα φυλάσσειν:</TextUnit>
    <TextUnit id="90" loc="1.91">καὶ πολέμων βασίλειαν ἀεὶ καλέουσιν ̓Αθήνην:</TextUnit>
    <TextUnit id="91" loc="1.92">μούνη Κύπρις ἄναλκις ἔην θεός. οὐ βασιλήων</TextUnit>
    <TextUnit id="92" loc="1.93">κοιρανίην, οὐκ ἔγχος ἀρήιον, οὐ βέλος ἕλκω.</TextUnit>
    <TextUnit id="93" loc="1.94">ἀλλὰ τί δειμαίνω περιώσιον ἀντὶ μὲν αἰχμῆς</TextUnit>
    <TextUnit id="94" loc="1.95">ὡς θοὸν ἔγχος ἔχουσα μελίφρονα δεσμὸν ἐρώτων;</TextUnit>
    <TextUnit id="95" loc="1.96">κεστὸν ἔχω καἰ κέντρον ἄγω καὶ τόξον ἀείρω,</TextUnit>
    <TextUnit id="96" loc="1.97">κεστόν, ὅθεν φιλότητος ἐμῆς ἐμὸν οἶστρον ἑλοῦσαι</TextUnit>
    <TextUnit id="97" loc="1.98">πολλάκις ὠδίνουσι καὶ οὐ θνῄσκουσι γυναῖκες.</TextUnit>
    <TextUnit id="98" loc="1.99">τοῖον ἐφεσπομένη ῥοδοδάκτυλος ἔννεπε Κύπρις.</TextUnit>
    <TextUnit id="99" loc="1.100">οἱ δ' ἄρα μητρῴης ἐρατῆς ἀίοντες ἐφετμῆς</TextUnit>
    <TextUnit id="100" loc="1.101">φοιτητῆρες ̓́Ερωτες ἐπερρώοντο τιθήνῃ.</TextUnit>
    <TextUnit id="101" loc="1.102">ἄρτι μὲν ̓Ιδαίην ὑπερέδραμον οὔρεος ἄκρην,</TextUnit>
    <TextUnit id="102" loc="1.103">ἔνθα λιθοκρήδεμνον ὑπὸ πρηῶνος ἐρίπνην</TextUnit>
    <TextUnit id="103" loc="1.104">κουρίζων ἐνόμευε Πάρις πατρώια μῆλα.</TextUnit>
    <TextUnit id="104" loc="1.105">ποιμαίνων δ' ἑκάτερθεν ἐπὶ προχοῇσιν ἀναύρου</TextUnit>
    <TextUnit id="105" loc="1.106">νόσφι μέν ἀγρομένων ἀγέλην πεμπάζετο ταύρων,</TextUnit>
    <TextUnit id="106" loc="1.107">νόσφι δὲ βοσκομένων διεμέτρεε πώεα μήλων:</TextUnit>
    <TextUnit id="107" loc="1.108">καί τις ὀρεσσαύλοιο δορὴ μετόπισθε χιμαίρης</TextUnit>
    <TextUnit id="108" loc="1.109">ἐκκρεμὲς ᾐώρητο καὶ αὐτῶν ἥπτετο μηρῶν,</TextUnit>
    <TextUnit id="109" loc="1.110">ποιμενίη δ' ἀπέκειτο, βοῶν ἐλάτειρα, καλαῦροψ,</TextUnit>
    <TextUnit id="110" loc="1.111">τοῖος ἐπεὶ σύριγγος, ἐς ἤθεα βαιὸν ὁδεύων,</TextUnit>
    <TextUnit id="111" loc="1.112">ἀγροτέρων καλάμων λιγυρὴν ἐδίωκεν ἀοιδήν:</TextUnit>
    <TextUnit id="112" loc="1.113">πολλάκι δ' οἰοπόλοισιν ἐνὶ σταθμοῖσιν ἀείδων</TextUnit>
    <TextUnit id="113" loc="1.114">καὶ ταύρων ἀμέλησε καὶ οὐκ ἐμπάζετο μήλων:</TextUnit>
    <TextUnit id="114" loc="1.115">ἔνθεν ἔχων σύριγγα κατ' ἤθεα καλὰ νομήων</TextUnit>
    <TextUnit id="115" loc="1.116">Πανὶ καὶ ̔Ερμάωνι φίλην ἀνεβάλλετο μολπήν:</TextUnit>
    <TextUnit id="116" loc="1.117">οὐ κύνες ὠρύοντο καὶ οὐ μυκήσατο ταῦρος,</TextUnit>
    <TextUnit id="117" loc="1.118">μούνη δ' ἠνεμόεσσα, βοῆς ἀδίδακτος ἐοῦσα,</TextUnit>
    <TextUnit id="118" loc="1.119">̓Ιδαίων ὀρέων ἀντίθροος ἴαχεν ̓Ηχώ.</TextUnit>
    <TextUnit id="119" loc="1.120">ταῦροι δὲ χλοερῆς κεκορηότες ὑψόθι ποίης,</TextUnit>
    <TextUnit id="120" loc="1.121">κεκλιμένοι βαρύγουνον ἐπ' ἰσχίον εὐνάζοντο.</TextUnit>
    <TextUnit id="121" loc="1.122">ὣς ὁ μὲν ὑψορόφοιο φυτῶν ὑπένερθε καλύπτρης</TextUnit>
    <TextUnit id="122" loc="1.123">τηλόθεν ̔Ερμάωνα διάκτορον εἶδε λιγαίνων.</TextUnit>
    <TextUnit id="123" loc="1.124">δειμαίνων δ' ἀνόρουσε, θεῶν δ' ἀλέεινεν ὀπωπήν:</TextUnit>
    <TextUnit id="124" loc="1.125">καὶ χορὸν εὐκελάδων δονάκων ἐπὶ φηγὸν ἐρείσας</TextUnit>
    <TextUnit id="125" loc="1.126">μήπω πολλὰ καμοῦσαν ἑὴν ἀνέκοπτεν ἀοιδήν.</TextUnit>
    <TextUnit id="126" loc="1.127">τοῖα δὲ δειμαίνοντα θέσκελος ̔Ερμῆς:</TextUnit>
    <TextUnit id="127" loc="1.128">γαῦλον ἀπορρίψας καὶ πώεα καλὰ μεθήσας</TextUnit>
    <TextUnit id="128" loc="1.129">δεῦρο θεμιστεύσειας ἐπουρανίῃσι δικάζων:</TextUnit>
    <TextUnit id="129" loc="1.130">δεῦρο διακρίνων προφερέστερον εἶδος ὀπωπῆς</TextUnit>
    <TextUnit id="130" loc="1.131">φαιδροτέρῃ τόδε μῆλον, ἐπήρατον ἔρνος, ὀπάσσαις.</TextUnit>
    <TextUnit id="131" loc="1.132">τοῖον ἀνηΰτησεν: ὁ δ' ἤπιον ὄμμα τανύσσας</TextUnit>
    <TextUnit id="132" loc="1.133">ἦκα διακρίνειν πειρήσατο κάλλος ἑκάστης.</TextUnit>
    <TextUnit id="133" loc="1.134">δέρκετο μὲν γλαυκῶν βλεφάρων σέλας, ἔδρακε δειρὴν</TextUnit>
    <TextUnit id="134" loc="1.135">χρυσῷ δαιδαλέην, ἐφράσσατο κόσμον ἑκάστης</TextUnit>
    <TextUnit id="135" loc="1.136">καὶ πιέρνης μετόπισθε καὶ αὐτῶν ἴχνια ταρσῶν.</TextUnit>
    <TextUnit id="136" loc="1.137">χειρῶν μειδιόωντα δίκης προπάροιθεν ἑλοῦσα</TextUnit>
    <TextUnit id="137" loc="1.138">τοῖον ̓Αλεξάνδρῳ μυθήσατο μῦθον ̓Αθήνη:</TextUnit>
    <TextUnit id="138" loc="1.139">δεῦρο, τέκος Πριάμοιο, Διὸς παράκοιτιν ἐάσας</TextUnit>
    <TextUnit id="139" loc="1.140">καὶ θαλάμων βασίλειαν ἀτιμήσας ̓Αφροδίτην</TextUnit>
    <TextUnit id="140" loc="1.141">ἠνορέης ἐπίκουρον ἐπαινήσειας ̓Αθήνην.</TextUnit>
    <TextUnit id="141" loc="1.142">φασί σε κοιρανέειν καὶ Τρώιον ἄστυ φυλάσσειν:</TextUnit>
    <TextUnit id="142" loc="1.143">δεῦρό σε τειρομένοισι σαόπτολιν ἀνδράσι θήσω,</TextUnit>
    <TextUnit id="143" loc="1.144">μή ποτέ σοι βαρύμηνις ἐπιβρίσειεν ̓Ενυώ.</TextUnit>
    <TextUnit id="144" loc="1.145">πείθεο, καὶ πολέμους τε καὶ ἠνορέην σε διδάξω.</TextUnit>
    <TextUnit id="145" loc="1.146">ὣς ἡ μὲν πολύμητις ἀνηΰτησεν ̓Αθήνη.</TextUnit>
    <TextUnit id="146" loc="1.147">τοῖα δ' ὑποβλήδην λευκώλενος ἔννεπεν ̔́Ηρη:</TextUnit>
    <TextUnit id="147" loc="1.148">εἴ με διακρίνων προφερέστερον ἔρνος ὀπάσσῃς,</TextUnit>
    <TextUnit id="148" loc="1.149">πάσης ἡμετέρης ̓Ασίης ἡγήτορα θήσω.</TextUnit>
    <TextUnit id="149" loc="1.150">ἔργα μόθων ἀθέριζε: τί γὰρ πολέμων βασιλῆι;</TextUnit>
    <TextUnit id="150" loc="1.151">κοίρανος ἰφθίμοισι καὶ ἀπτολέμοισι κελεύει.</TextUnit>
    <TextUnit id="151" loc="1.152">οὐκ αἰεὶ θεράποντες ἀριστεύουσιν ̓Αθήνης:</TextUnit>
    <TextUnit id="152" loc="1.153">ὠκύμοροι θνῄσκουσιν ὑποδρηστῆρες ̓Ενυοῦς.</TextUnit>
    <TextUnit id="153" loc="1.154">τοίην κοιρανίην πρωτόθρονος ὤπασεν ̔́Ηρη.</TextUnit>
    <TextUnit id="154" loc="1.155">ἡ δ' ἑανὸν βαθύκολπον, ἐς ἠέρα γυμνώσασα</TextUnit>
    <TextUnit id="155" loc="1.156">κόλπον, ἀνῃώρησε καὶ οὐκ ᾐδέσσατο Κύπρις.</TextUnit>
    <TextUnit id="156" loc="1.157">χειρὶ δ' ἐλαφρίζουσα μελίφρονα δεσμὸν ἐρώτων</TextUnit>
    <TextUnit id="157" loc="1.158">στῆθος ἅπαν γύμνωσε καὶ οὐκ ἐμνήσατο μαζῶν.</TextUnit>
    <TextUnit id="158" loc="1.159">τοῖα δὲ μειδιόωσα προσέννεπε μηλοβοτῆρα:</TextUnit>
    <TextUnit id="159" loc="1.160">δέξό με καὶ πολέμων ἐπιλήθεο, δέχνυσο μορφὴν</TextUnit>
    <TextUnit id="160" loc="1.161">ἡμετέρην καὶ σκῆπτρα καὶ ̓Ασίδα κάλλιπε γαῖαν.</TextUnit>
    <TextUnit id="161" loc="1.162">ἔργα μόθων οὐκ οἶδα: τί γὰρ σακέων ̓Αφροδίτῃ;</TextUnit>
    <TextUnit id="162" loc="1.163">ἀγλαΐῃ πολὺ μᾶλλον ἀριστεύουσι γυναῖκες.</TextUnit>
    <TextUnit id="163" loc="1.164">ἀντὶ μὲν ἠνορέης ἐρατὴν παράκοιτιν ὀπάσσω,</TextUnit>
    <TextUnit id="164" loc="1.165">ἀντὶ δὲ κοιρανίης ̔Ελένης ἐπιβήσεο λέκτρων:</TextUnit>
    <TextUnit id="165" loc="1.166">νυμφίον ἀθρήσει σε μετὰ Τροίην Λακεδαίμων</TextUnit>
    <TextUnit id="166" loc="1.167">οὔπω μῦθος ἔληγεν, ὁ δ' ἀγλαὸν ὤπασε μῆλον,</TextUnit>
    <TextUnit id="167" loc="1.168">ἀγλαΐης ἀνάθημα, μέγα κτέρας ̓Αφρογενείῃ,</TextUnit>
    <TextUnit id="168" loc="1.169">φυταλιὴν πολέμοιο, κακὴν πολέμοιο γενέθλην.</TextUnit>
    <TextUnit id="169" loc="1.170">χειρὶ δὲ μῆλον ἔχουσα τόσην ἀνενείκατο φωνὴν</TextUnit>
    <TextUnit id="170" loc="1.171">̔́Ηρην κερτομέουσα καὶ ἀντιάνειραν ̓Αθήνην:</TextUnit>
    <TextUnit id="171" loc="1.172">εἴξατέ μοι πολέμοιο συνήθεες, εἴξατε νίκης.</TextUnit>
    <TextUnit id="172" loc="1.173">ἀγλαΐην ἐφίλησα, καὶ ἀγλαΐη με διώκει.</TextUnit>
    <TextUnit id="173" loc="1.174">φασί σε, μῆτερ ̓́Αρηος, ὑπ' ὠδίνεσσιν ἀέξειν</TextUnit>
    <TextUnit id="174" loc="1.175">ἠυκόμων Χαρίτων ἱερὸν χορόν: ἀλλά σε πᾶσαι</TextUnit>
    <TextUnit id="175" loc="1.176">σήμερον ἠρνήσαντο, καὶ οὐ μίαν εὗρες ἀρωγόν.</TextUnit>
    <TextUnit id="176" loc="1.177">οὐ σακέων βασίλεια καὶ οὐ πυρός ἐσσι τιθήνη:</TextUnit>
    <TextUnit id="177" loc="1.178">οὔ σοι ̓́Αρης ἐπάρηξε, καὶ εἰ δορὶ μαίνεται ̓́Αρης,</TextUnit>
    <TextUnit id="178" loc="1.179">οὐ φλόγες ̔Ηφαίστοιο, καὶ εἰ φλογὸς ἆσθμα λοχεύει.</TextUnit>
    <TextUnit id="179" loc="1.180">οἶα δὲ κυδιάεις ἀνεμώλιος, ̓Ατρυτώνη,</TextUnit>
    <TextUnit id="180" loc="1.181">ἣν γάμος οὐκ ἔσπειρε καὶ οὐ μαιώσατο μήτηρ,</TextUnit>
    <TextUnit id="181" loc="1.182">ἀλλὰ σιδηρείη σε τομὴ καὶ ῥίζα σιδήρου</TextUnit>
    <TextUnit id="182" loc="1.183">πατρῴων ἀλόχευτον ἀνεβλάστησε καρήνων.</TextUnit>
    <TextUnit id="183" loc="1.184">οἶα δὲ χαλκείοισι καλυψαμένη χρόα πέπλοις</TextUnit>
    <TextUnit id="184" loc="1.185">καὶ φεύγεις φιλότητα καὶ ̓́Αρεος ἔργα διώκεις,</TextUnit>
    <TextUnit id="185" loc="1.186">ἁρμονίης ἀδίδακτος, ὁμοφροσύνης ἀδαήμων.</TextUnit>
    <TextUnit id="186" loc="1.187">ἀγνώσσεις, ὅτι μᾶλλον ἀνάλκιδές εἰσιν ̓Αθῆναι</TextUnit>
    <TextUnit id="187" loc="1.188">τοῖαι, κυδαλίμοισιν ἀγαλλόμεναι πολέμοισι,</TextUnit>
    <TextUnit id="188" loc="1.189">κεκριμένων μελέων οὔτ' ἄρσενες οὔτε γυναῖκες;</TextUnit>
    <TextUnit id="189" loc="1.190">τοῖον ἐφυβρίζουσα προσέννεπε Κύπρις ̓Αθήνην,</TextUnit>
    <TextUnit id="190" loc="1.191">ὣς ἡ μὲν πτολίπορθον ἀέθλιον ἔλλαχε μορφῆς</TextUnit>
    <TextUnit id="191" loc="1.192">̔́Ηρην ἐξελάσασα καὶ ἀσχαλόωσαν ̓Αθήνην:</TextUnit>
    <TextUnit id="192" loc="1.193">ἱμείρων δ' ὑπ' ἔρωτι καὶ ἣν οὐκ εἶδε διώκων,</TextUnit>
    <TextUnit id="193" loc="1.194">Δύσπαρις ἀθροίσας ἐπὶ δάσκιον ἤγαγεν ὕλην</TextUnit>
    <TextUnit id="194" loc="1.195">ἀνέρας ἐργοπόνοιο δαήμονας ̓Ατρυτώνης.</TextUnit>
    <TextUnit id="195" loc="1.196">ἔνθα πολυπ0ρέμνοιο δαϊζόμεναι δρύες ̓́Ιδης</TextUnit>
    <TextUnit id="196" loc="1.197">ἤριπον ἀρχεκάκοιο περιφροσύνῃσι Φερέκλου,</TextUnit>
    <TextUnit id="197" loc="1.198">ὅς τότε μαργαίνοντι χαριζόμενος βασιλῆι</TextUnit>
    <TextUnit id="198" loc="1.199">νῆας ̓Αλεξάνδρῳ δρυτόμῳ τεκτήνατο χαλκῷ.</TextUnit>
    <TextUnit id="199" loc="1.200">αὐτῆμαρ προβέβουλε καὶ αὐτῆμαρ κάμε νῆας,</TextUnit>
    <TextUnit id="200" loc="1.201">νῆας δ' οὐκ ἐνόησε καὶ οὐκ ἤσκησεν ̓Αθήνη.</TextUnit>
    <TextUnit id="201" loc="1.202">ἄρτι μὲν ̓Ιδαίων ὀρέων ἠλλάξατο πόντον</TextUnit>
    <TextUnit id="202" loc="1.203">καὶ λεχέων ἐπίκουρον ἐφεσπομένην ̓Αφροδίτην</TextUnit>
    <TextUnit id="203" loc="1.204">πολλάκις ἀκταίοισιν ἱλασσάμενος θυέεσσιν</TextUnit>
    <TextUnit id="204" loc="1.205">ἔπλεεν ̔Ελλήσποντον ἐπ' εὐρέα νῶτα θαλάσσης,</TextUnit>
    <TextUnit id="205" loc="1.206">τῷ δὲ πολυτλήτων σημήια φαίνετο μόχθων.</TextUnit>
    <TextUnit id="206" loc="1.207">κυανέη μὲν ὕπερθεν ἀναθρώσκουσα θάλασσα</TextUnit>
    <TextUnit id="207" loc="1.208">οὐρανὸν ὀρφναίων ἑλίκων ἐζώσατο δεσμῷ</TextUnit>
    <TextUnit id="208" loc="1.209">εἶθαρ ἀμιχθαλόεντος ἀπ' ἠέρος ὄμβρον ἱεῖσα,</TextUnit>
    <TextUnit id="209" loc="1.210">ἐκλύσθη δέ τε πόντος ἐρεσσομένων ἐρετάων.</TextUnit>
    <TextUnit id="210" loc="1.211">τόφρα δὲ Δαρδανίην καὶ Τρώιον οὖδας ἀμείψας</TextUnit>
    <TextUnit id="211" loc="1.212">̓Ισμαρίδος μεθέηκε παραπλώων στόμα λίμνης,</TextUnit>
    <TextUnit id="212" loc="1.213">αἶψα δὲ Θρηικίοιο μετ' οὔρεα Παγγαίοιο</TextUnit>
    <TextUnit id="213" loc="1.214">Φυλλίδος ἀντέλλοντα φιλήνορος ἔδρακε τύμβον</TextUnit>
    <TextUnit id="214" loc="1.215">καὶ δρόμον ἐννεάκυκλον ἀλήμονος εἶδε κελεύθου,</TextUnit>
    <TextUnit id="215" loc="1.216">ἔνθα διαστείχουσα κινύρεο, Φυλλίς, ἀκοίτην</TextUnit>
    <TextUnit id="216" loc="1.217">δεχνυμένη παλίνορσον ἀπήμονα Δημοφόωντα,</TextUnit>
    <TextUnit id="217" loc="1.218">ὁππότε νοστήσειεν ̓Αθηναίης ἀπὸ δήμων.</TextUnit>
    <TextUnit id="218" loc="1.219">τῷ δὲ βαθυκλήροιο διὰ χθονὸς Αἱμονιήων</TextUnit>
    <TextUnit id="219" loc="1.220">ἐξαπίνης ἀνέτελλεν ̓Αχαιίδος ἄνθεα γαίης,</TextUnit>
    <TextUnit id="220" loc="1.221">Φθίη βωτιάνειρα καὶ εὐρυάγυια Μυκήνη.</TextUnit>
    <TextUnit id="221" loc="1.222">ἔνθεν ἀνερχομένοιο παρ' εἰαμενὰς ̓Ερυμάνθου</TextUnit>
    <TextUnit id="222" loc="1.223">Σπάρτην καλλιγύναικα, φίλην πόλιν ̓Ατρείωνος,</TextUnit>
    <TextUnit id="223" loc="1.224">κεκλιμένην ἐνόησεν ἐπ' Εὐρώταο ῥεέθροις.</TextUnit>
    <TextUnit id="224" loc="1.225">ἄγχι δὲ ναιομένην ὑπὸ δάσκιον οὔρεος ὕλην</TextUnit>
    <TextUnit id="225" loc="1.226">γείτονα παπταίνων ἐρατὴν θηεῖτο Θεράπνην.</TextUnit>
    <TextUnit id="226" loc="1.227">οὔπω κεῖθεν ἔην δολιχὸς πλόος, οὐδέ γαλήνης</TextUnit>
    <TextUnit id="227" loc="1.228">δηρὸν ἐρεσσομένων ἠκούετο δοῦπος ἐρετμῶν,</TextUnit>
    <TextUnit id="228" loc="1.229">καὶ χθονὸς εὐκόλποισιν ἐπ' ἠιόνεσσι βαλόντες</TextUnit>
    <TextUnit id="229" loc="1.230">πείσματα νηὸς ἔδησαν, ὅσοις ἁλὸς ἔργα μεμήλει.</TextUnit>
    <TextUnit id="230" loc="1.231">αὐτὰρ ὁ χιονέοιο λοεσσάμενος ποταμοῖο</TextUnit>
    <TextUnit id="231" loc="1.232">ᾤχετο φειδομένοισιν ἐπ' ἴχνεσιν ἴχνος ἐρείδων,</TextUnit>
    <TextUnit id="232" loc="1.233">μὴ πόδες ἱμερόεντες ὑποχραίνοιντο κονίης,</TextUnit>
    <TextUnit id="233" loc="1.234">μὴ πλοκάμων κυνέῃσιν ἐπιβρίσαντες ἐθείρας</TextUnit>
    <TextUnit id="234" loc="1.235">ὀξύτερον σπεύδοντος ἀναστέλλοιεν ἀῆται.</TextUnit>
    <TextUnit id="235" loc="1.236">ἄρτι μὲν αἰπύδμητα φιλοξείνων ναετήρων</TextUnit>
    <TextUnit id="236" loc="1.237">δώματα παπταίνων καὶ γείτονας ἐγγύθι νηοὺς</TextUnit>
    <TextUnit id="237" loc="1.238">ἄστεος ἀγλαΐην διεμέτρεεν, ἔνθα μὲν αὐτῆς</TextUnit>
    <TextUnit id="238" loc="1.239">χρύσεον ἐνδαπίης θηεύμενος εἶδος ̓Αθήνης,</TextUnit>
    <TextUnit id="239" loc="1.240">ἔνθα δὲ Καρνείοιο φίλον κτέρας ̓Απόλλωνος</TextUnit>
    <TextUnit id="240" loc="1.241">οἶκον ̓Αμυκλαίοιο παραγνάμψας ̔Υακίνθου,</TextUnit>
    <TextUnit id="241" loc="1.242">ὅν ποτε κουρίζοντα σὺν ̓Απόλλωνι νοήσας</TextUnit>
    <TextUnit id="242" loc="1.243">δῆμος ̓Αμυκλαίων ἠγάσσατο, μὴ Διὶ Λητὼ</TextUnit>
    <TextUnit id="243" loc="1.244">κυσαμένη καὶ τοῦτον ἀνήγαγεν: αὐτὰρ ̓Απόλλων</TextUnit>
    <TextUnit id="244" loc="1.245">οὐκ ἐκάη Ζεφύρῳ ζηλήμονι παῖδα φυλάσσων.</TextUnit>
    <TextUnit id="245" loc="1.246">γαῖα δὲ δακρύσαντι χαριζομένη βασιλῆι</TextUnit>
    <TextUnit id="246" loc="1.247">ἄνθος ἀνηέξησε, παραίφασιν ̓Απόλλωνος,</TextUnit>
    <TextUnit id="247" loc="1.248">ἄνθος ἀριζήλοιο φερώνυμον ἡβητῆρος.</TextUnit>
    <TextUnit id="248" loc="1.249">ἤδη δ' ἀγχιδόμοισιν ἐπ' ̓Ατρείδαο μελάθροις</TextUnit>
    <TextUnit id="249" loc="1.250">ἵστατο θεσπεσίῃσιν ἀγαλλόμενος χαρίτεσσιν.</TextUnit>
    <TextUnit id="250" loc="1.251">οὐ Διὶ τοῖον ἔτικτεν ἐπήρατον υἷα Θυώνη:</TextUnit>
    <TextUnit id="251" loc="1.252">ἱλήκοις, Διόνυσε: καὶ εἰ Διός ἐσσι γενέθλης,</TextUnit>
    <TextUnit id="252" loc="1.253">καλὸς ἔην καὶ καὶ κεῖνος ἐπ' ἀγλαΐῃσι προσώπων.</TextUnit>
    <TextUnit id="253" loc="1.254">ἡ δὲ φιλοξείνων θαλάμων κληῖδας ἀνεῖσα</TextUnit>
    <TextUnit id="254" loc="1.255">ἐξαπίνης ̔Ελένη μετεκίαθε δώματος αὐλὴν</TextUnit>
    <TextUnit id="255" loc="1.256">καὶ θαλερῶν προπάροιθεν ὀπιπεύουσα θυράων</TextUnit>
    <TextUnit id="256" loc="1.257">ὡς ἴδεν, ὣς ἐκάλεσσε καὶ ἐς μυχὸν ἤγαγεν οἴκου</TextUnit>
    <TextUnit id="257" loc="1.258">καί μιν ἐφεδρήσσειν νεοπηγέος ὑψόθεν ἕδρης</TextUnit>
    <TextUnit id="258" loc="1.259">ἀργυρέης ἐπέτελλε: κόρον δ' οὐκ εἶχεν ὀπωπῆς</TextUnit>
    <TextUnit id="259" loc="1.260">ἄλλοτε δὴ χρύσειον ὀισαμένη Κυθερείης</TextUnit>
    <TextUnit id="260" loc="1.261">κοῦρον ὀπιπεύειν θαλαμηπόλον—ὀψὲ δ' ἀνέγνω,</TextUnit>
    <TextUnit id="261" loc="1.262">ὡς οὐκ ἔστιν ̓́Ερως: βελέων δ' οὐκ εἶδε φαρέτρην—</TextUnit>
    <TextUnit id="262" loc="1.263">πολλάκι δ' ἀγλαΐῃσιν ἐυγλήνοισι προσώπων</TextUnit>
    <TextUnit id="263" loc="1.264">παπταίνειν ἐδόκευε τὸν ἡμερίδων βασιλῆα:</TextUnit>
    <TextUnit id="264" loc="1.265">ἀλλ' οὐχ ἡμερίδων θαλερὴν ἐδόκευεν ὀπώρην</TextUnit>
    <TextUnit id="265" loc="1.266">πεπταμένην χαρίεντος ἐπὶ ξυνοχῇσι καρήνου.</TextUnit>
    <TextUnit id="266" loc="1.267">ὀψὲ δὲ θαμβήσασα τόσην ἀνενείκατο φωνήν:</TextUnit>
    <TextUnit id="267" loc="1.268">ξεῖνε, πόθεν τελέθεις; ἐρατὸν γένος εἰπὲ καὶ ἡμῖν.</TextUnit>
    <TextUnit id="268" loc="1.269">ἀγλαΐην μὲν ἔοικας ἀριζήλῳ βασιλῆι,</TextUnit>
    <TextUnit id="269" loc="1.270">ἀλλὰ τεὴν οὐκ οἶδα παρ' ̓Αργείοισι γενέθλην.</TextUnit>
    <TextUnit id="270" loc="1.271">πᾶσαν Δευκαλίωνος ἀμύμονος οἶδα γενέθλην:</TextUnit>
    <TextUnit id="271" loc="1.272">οὐ Πύλον ἠμαθόεσσαν ἔχεις, Νηλήιον οὖδας,</TextUnit>
    <TextUnit id="272" loc="1.273">—̓Αντίλοχον δεδάηκα, τεὴν δ' οὐκ εἶδον ὀπωπὴν</TextUnit>
    <TextUnit id="273" loc="1.274">οὐ Φθίην χαρίεσσαν, ἀριστήων τροφὸν ἀνδρῶν:</TextUnit>
    <TextUnit id="274" loc="1.275">οἶδα περικλήιστον ὅλον γένος Αἰακιδάων,</TextUnit>
    <TextUnit id="275" loc="1.276">ἀγλαΐην Πηλῆος, ἐυκλείην Τελαμῶνος,</TextUnit>
    <TextUnit id="276" loc="1.277">ἤθεα Πατρόκλοιο καὶ ἠνορέην ̓Αχιλῆος.</TextUnit>
    <TextUnit id="277" loc="1.278">τοῖα Πάριν ποθέουσα λιγύθροος ἔννεπε νύμφη:</TextUnit>
    <TextUnit id="278" loc="1.279">αὐτὰρ ὁ μειλιχίην ἠμείβετο γῆρυν ἀνοίξας:</TextUnit>
    <TextUnit id="279" loc="1.280">εἴ τινά που Φρυγίης ἐνὶ πείρασι γαῖαν ἀκούεις,</TextUnit>
    <TextUnit id="280" loc="1.281">̓́Ιλιον, ἣν πύργωσε Ποσειδάων καὶ ̓Απόλλων:</TextUnit>
    <TextUnit id="281" loc="1.282">εἴ τινά που πολύολβον ἐνὶ Τροίῃ βασιλῆα</TextUnit>
    <TextUnit id="282" loc="1.283">ἔκλυες εὐώδινος ἀπὸ Κρονίδαο γενέθλης:</TextUnit>
    <TextUnit id="283" loc="1.284">ἔνθεν ἀριστεύων ἐμφύλια πάντα διώκω.</TextUnit>
    <TextUnit id="284" loc="1.285">εἰμί, γύναι, Πριάμοιο πολυχρύσου φίλος υἱός,</TextUnit>
    <TextUnit id="285" loc="1.286">εἰμὶ δὲ Δαρδανίδης: ὁ δὲ Δάρδανος ἐκ Διὸς ἦεν,</TextUnit>
    <TextUnit id="286" loc="1.287">ᾧ καὶ ἀπ' Οὐλύμποιο θεοὶ ξυνήονες ἀνδρῶν</TextUnit>
    <TextUnit id="287" loc="1.288">πολλάκι θητεύουσι καὶ ἀθάνατοί περ ἐόντες:</TextUnit>
    <TextUnit id="288" loc="1.289">ὧν ὁ μὲν ἡμετέρης δωμήσατο τείχεα πάτρης,</TextUnit>
    <TextUnit id="289" loc="1.290">τείχεα μαρμαίροντα, Ποσειδάων καὶ ̓Απόλλων.</TextUnit>
    <TextUnit id="290" loc="1.291">αὐτὰρ ἐγώ, βασίλεια, δικασπόλος εἰμὶ θεάων:</TextUnit>
    <TextUnit id="291" loc="1.292">καὶ γὰρ ἀκηχεμένῃσιν ἐπουρανίῃσι δικάζων</TextUnit>
    <TextUnit id="292" loc="1.293">Κύπριδος ἀγλαΐην καὶ ἐπήρατον ᾔνεσα μορφήν,</TextUnit>
    <TextUnit id="293" loc="1.294">ἡ δὲ περικλήιστον, ἐμῶν ἀντάξιον ἔργων,</TextUnit>
    <TextUnit id="294" loc="1.295">νύμφην ἱμερόεσσαν ἐμοὶ κατένευσεν ὀπάσσαι,</TextUnit>
    <TextUnit id="295" loc="1.296">ἣν ̔Ελένην ἐνέπουσι, κασιγνήτην ̓Αφροδίτης,</TextUnit>
    <TextUnit id="296" loc="1.297">ἧς ἕνεκεν τέτληκα καὶ οἴδματα τόσσα περῆσαι.</TextUnit>
    <TextUnit id="297" loc="1.298">δεῦρο γάμον κεράσωμεν, ἐπεὶ Κυθέρεια κελεύει:</TextUnit>
    <TextUnit id="298" loc="1.299">μή με καταισχύνειας, ἐμὴν μὴ Κύπριν ἐλέγξῃς.</TextUnit>
    <TextUnit id="299" loc="1.300">οὐκ ἐρέω: τί δὲ τόσσον ἐπισταμένην σε διδάξω;</TextUnit>
    <TextUnit id="300" loc="1.301">οἶσθα γάρ, ὡς Μενέλαος ἀνάλκιδός ἐστι γενέθλης:</TextUnit>
    <TextUnit id="301" loc="1.302">οὐ τοῖαι γεγάασιν ἐν ̓Αργείοισι γυναῖκες,</TextUnit>
    <TextUnit id="302" loc="1.303">καὶ γὰρ ἀκιδνοτέροισιν ἀεξόμεναι μελέεσσιν</TextUnit>
    <TextUnit id="303" loc="1.304">ἀνδρῶν εἶδος ἔχουσι, νόθοι δ' ἐγένοντο γυναῖκες.</TextUnit>
    <TextUnit id="304" loc="1.305">ἔννεπεν: ἡ δ' ἐρόεσσαν ἐπὶ χθονὶ πῆξεν ὀπωπὴν</TextUnit>
    <TextUnit id="305" loc="1.306">δηρὸν ἀμηχανέουσα καὶ οὐκ ἠμείβετο νύμφη.</TextUnit>
    <TextUnit id="306" loc="1.307">ὀψὲ δὲ θαμβήσασα τόσην ἀνενείκατο φωνήν:</TextUnit>
    <TextUnit id="307" loc="1.308">ἀτρεκέως, ὦ ξεῖνε, τεῆς ποτε πυθμένα πάτρης</TextUnit>
    <TextUnit id="308" loc="1.309">τὸ πρὶν ἐδωμήσαντο Ποσειδάων καὶ ̓Απόλλων;</TextUnit>
    <TextUnit id="309" loc="1.310">ἤθελον ἀθανάτων δαιδάλματα κεῖνα νοῆσαι</TextUnit>
    <TextUnit id="310" loc="1.311">καὶ νομὸν οἰοπόλοιο λιγύπνοον ̓Απόλλωνος,</TextUnit>
    <TextUnit id="311" loc="1.312">ἔνθα θεοδμήτοισι παρὰ προθύροισι πυλάων</TextUnit>
    <TextUnit id="312" loc="1.313">πολλάκις εἰλιπόδεσσιν ἐφέσπετο βουσὶν ̓Απόλλων.</TextUnit>
    <TextUnit id="313" loc="1.314">ἀγρέο νῆν Σπάρτηθεν ἐπὶ Τροίην με κομίζων.</TextUnit>
    <TextUnit id="314" loc="1.315">ἕψομαι, ὡς Κυθέρεια γάμων βασίλεια κελεύει.</TextUnit>
    <TextUnit id="315" loc="1.316">οὐ τρομέω Μενέλαον, ὅταν Τροίη με νοήσῃ:</TextUnit>
    <TextUnit id="316" loc="1.317">τοίην συνθεσίην καλλίσφυρος ἔννεπε νύμφη.</TextUnit>
    <TextUnit id="317" loc="1.318">νὺξ δέ, πόνων ἄμπαυμα μετ' ἠελίοιο κελεύθους,</TextUnit>
    <TextUnit id="318" loc="1.319">ὕπνον ἐλαφρίζουσα, παρήορον ὤπασεν ἠῶ</TextUnit>
    <TextUnit id="319" loc="1.320">ἀρχομένην: δοιὰς δὲ πύλας ὤιξεν ὀνείρων,</TextUnit>
    <TextUnit id="320" loc="1.321">τὴν μὲν ἀληθείης—κεράων ἀπελάμπετο κόσμος—</TextUnit>
    <TextUnit id="321" loc="1.322">ἔνθεν ἀναθρῴσκουσι θεῶν νημερτέες ὀμφαί,</TextUnit>
    <TextUnit id="322" loc="1.323">τὴν δὲ δολοφροσύνης, κενεῶν θρέπτειραν ὀνείρων.</TextUnit>
    <TextUnit id="323" loc="1.324">αὐτὰρ ὁ ποντοπόρων ̔Ελένην ἐπὶ σέλματα νηῶν</TextUnit>
    <TextUnit id="324" loc="1.325">ἐκ θαλάμων ἐκόμισσε φιλοξείνου Μενελάου,</TextUnit>
    <TextUnit id="325" loc="1.326">κυδιόων δ' ὑπέροπλον ὑποσχεσίῃ Κυθερείης</TextUnit>
    <TextUnit id="326" loc="1.327">φόρτον ἄγων ἔσπευδεν ἐς ̓́Ιλιον ἰωχμοῖο.</TextUnit>
    <TextUnit id="327" loc="1.328">̔Ερμιόνη δ' ἀνέμοισιν ἀπορρίψασα καλύπτρην</TextUnit>
    <TextUnit id="328" loc="1.329">ἱσταμένης πολύδακρυς ἀνέστενεν ἠριγενείης,</TextUnit>
    <TextUnit id="329" loc="1.330">πολλάκι δ' ἀμφιπόλους θαλάμων ἔκτοσθε λαβοῦσα,</TextUnit>
    <TextUnit id="330" loc="1.331">ὀξύτατον βοόωσα τόσην ἀνενείκατο φωνήν:</TextUnit>
    <TextUnit id="331" loc="1.332">παῖδες, πῆ με λιποῦσα πολύστονον ᾤχετο μήτηρ,</TextUnit>
    <TextUnit id="332" loc="1.333">ἣ χθιζόν σὺν ἐμοὶ θαλάμων κληῖδας ἑλοῦσα</TextUnit>
    <TextUnit id="333" loc="1.334">ἔδραθεν ὑπνώουσα καὶ ἐς μίαν ἤλυθεν εὐνήν;</TextUnit>
    <TextUnit id="334" loc="1.335">ἔννεπε δακρυχέουσα, συνωδύροντο δὲ παῖδες.</TextUnit>
    <TextUnit id="335" loc="1.336">ἀγρόμεναι δ' ἑκάτερθεν ἐπὶ προθύροισιν ἐρύκειν</TextUnit>
    <TextUnit id="336" loc="1.337">̔Ερμιόνην στενάχουσαν ἐπειρήσαντο γυναῖκες:</TextUnit>
    <TextUnit id="337" loc="1.338">τέκνον ὀδυρομένη, γόον εὔνασον. ̓́Ωιετο μήτηρ,</TextUnit>
    <TextUnit id="338" loc="1.339">νοστήσει παλίνορσος: ἔτι κλαίουσα νοήσεις.</TextUnit>
    <TextUnit id="339" loc="1.340">οὐχ ὁράᾳς; γοεραί μὲν ἐπιμύουσιν ὀπωπαί,</TextUnit>
    <TextUnit id="340" loc="1.341">πυκνὰ δὲ μυρομένης θαλεραὶ μινύθουσι παρειαί.</TextUnit>
    <TextUnit id="341" loc="1.342">ἦ τάχα νυμφάων ἐς ὁμήγυριν ἀγρομενάων</TextUnit>
    <TextUnit id="342" loc="1.343">ἤλυθεν, ἰθείης δὲ παραπλάζουσα κελεύθου</TextUnit>
    <TextUnit id="343" loc="1.344">ἵσταται ἀσχαλόωσα, καὶ ἐς λειμῶνα μολοῦσα</TextUnit>
    <TextUnit id="344" loc="1.345">ὡράων δροσόεντος ὑπὲρ πεδίοιο θαάσσει,</TextUnit>
    <TextUnit id="345" loc="1.346">ἢ χρόα πατρῴοιο λοεσσομένη ποταμοῖο</TextUnit>
    <TextUnit id="346" loc="1.347">ᾤχετο καὶ δήθυνεν ἐπ' Εὐρώταο ῥεέθροις.</TextUnit>
    <TextUnit id="347" loc="1.348">τοῖα δὲ δακρύσασα πολύστονος ἔννεπε κούρη:</TextUnit>
    <TextUnit id="348" loc="1.349">οἶδεν ὄρος, ποταμῶν ἐδάη ῥόον, οἶδε κελεύθους</TextUnit>
    <TextUnit id="349" loc="1.350">ἐς ῥόδον, ἐς λειμῶνα: τί μοι φθέγγεσθε, γυναῖκες;</TextUnit>
    <TextUnit id="350" loc="1.351">ἀστέρες ὑπνώουσι, καὶ ἐν σκοπέλοισιν ἰαύει:</TextUnit>
    <TextUnit id="351" loc="1.352">ἀστέρες ἀντέλλουσι, καὶ οὐ παλίνορσος ἱκάνει.</TextUnit>
    <TextUnit id="352" loc="1.353">μῆτερ ἐμή, τίνα χῶρον ἔχεις; τίνα δ' οὔρεα ναίεις;</TextUnit>
    <TextUnit id="353" loc="1.354">πλαζομένην θῆρές σε κατέκτανον; ἀλλὰ καὶ αὐτοὶ</TextUnit>
    <TextUnit id="354" loc="1.355">θῆρες ἀριζήλοιο Διὸς τρομέουσι γενέθλην</TextUnit>
    <TextUnit id="355" loc="1.356">ἤριπες ἐξ ὀχέων χθαμαλῆς ἐπὶ νῶτα κονίης</TextUnit>
    <TextUnit id="356" loc="1.357">σὸν δέμας οἰοπόλοισιν ἐνὶ δρυμοῖσι λιποῦσα;</TextUnit>
    <TextUnit id="357" loc="1.358">ἀλλὰ πολυπρέμνων ξυλόχων ὑπὸ δάσκιον ὕλην</TextUnit>
    <TextUnit id="358" loc="1.359">δένδρεα παπτήνασα καὶ αὐτῶν μέχρι πετήλων</TextUnit>
    <TextUnit id="359" loc="1.360">σὸν δέμας οὐκ ἐνόησα: καὶ οὐ νεμεσίζομαι ὕλῃ.</TextUnit>
    <TextUnit id="360" loc="1.361">μὴ διεροῖς στονόεντος ἐπ' Εὐρώταο ῥεέθροις</TextUnit>
    <TextUnit id="361" loc="1.362">νηχομένην ἐκάλυψεν ὑποβρυχίην σε γαλήνη;</TextUnit>
    <TextUnit id="362" loc="1.363">ἀλλὰ καὶ ἐν ποταμοῖσι καὶ ἐν πελάγεσσι θαλάσσης</TextUnit>
    <TextUnit id="363" loc="1.364">νηιάδες ζώουσι καὶ οὐ κτείνουσι γυναῖκας.</TextUnit>
    <TextUnit id="364" loc="1.365">ὣς ἡ μὲν στενάχιζεν: ἀνακλίνουσα δὲ δειρὴν</TextUnit>
    <TextUnit id="365" loc="1.366">ὕπνον ἔπνει, θανάτοιο συνέμπορον: ἦ γὰρ ἐτύχθη</TextUnit>
    <TextUnit id="366" loc="1.367">ἄμφω ἀναγκαίη ξυνήια πάντα λαχόντε</TextUnit>
    <TextUnit id="367" loc="1.368">ἔργα παλαιοτέροιο κασιγνήτοιο διώκειν.</TextUnit>
    <TextUnit id="368" loc="1.369">ἔνθεν ἀκηχεμένοισι βαρυνόμεναι βλεφάροισι</TextUnit>
    <TextUnit id="369" loc="1.370">πολλάκις ὑπνώουσιν, ὅτε κλαίουσι, γυναῖκες.</TextUnit>
    <TextUnit id="370" loc="1.371">ἡ μὲν ἀλητεύουσα δολοφροσύνῃσιν ὀνείρων</TextUnit>
    <TextUnit id="371" loc="1.372">μητέρα παπταίνειν ὠίσατο, τοῖα δὲ κούρη</TextUnit>
    <TextUnit id="372" loc="1.373">ἴαχε θαμβήσασα καὶ ἀχνυμένη περ ἐοῦσα:</TextUnit>
    <TextUnit id="373" loc="1.374">χθιζὸν ὀδυρομένην με δόμων ἔκτοσθε φυγοῦσα</TextUnit>
    <TextUnit id="374" loc="1.375">κάλλιπες ὑπνώουσαν ὑπὲρ λεχέων γενετῆρος.</TextUnit>
    <TextUnit id="375" loc="1.376">ποῖον ὄρος μεθέηκα; τίνας προλέλοιπα κολώνας;</TextUnit>
    <TextUnit id="376" loc="1.377">οὕτω καλλικόμοιο μεθ' ἁρμονίην ̓Αφροδίτην ̓Αφροδίτης;</TextUnit>
    <TextUnit id="377" loc="1.378">τοῖα δὲ φωνήσασα προσέννεπε Τυνδαρεώνη:</TextUnit>
    <TextUnit id="378" loc="1.379">τέκνον ἀκηχεμένη, μὴ μέμφεο δεινὰ παθούσῃ:</TextUnit>
    <TextUnit id="379" loc="1.380">ὁ χθιζός με μολών ἀπατήλιος ἥρπασεν ἀνήρ.</TextUnit>
    <TextUnit id="380" loc="1.381">ἔννεπεν. ἡ δ' ἀνόρουσε καὶ οὐχ ὁρόωσα τιθήνην</TextUnit>
    <TextUnit id="381" loc="1.382">ὀξυτέρῃ πολὺ μᾶλλον ἀνεβρυχήσατο φωνῇ:</TextUnit>
    <TextUnit id="382" loc="1.383">ἠερίης, ὄρνιθες, ἐύπτερα τέκνα γενέθλης,</TextUnit>
    <TextUnit id="383" loc="1.384">εἴπατε νοστήσαντες ἐπὶ Κρήτην Μενελάῳ:</TextUnit>
    <TextUnit id="384" loc="1.385">χθιζὸν ἐπὶ Σπάρτην τις ἀνὴρ ἀθεμίστιος ἐλθὼν</TextUnit>
    <TextUnit id="385" loc="1.386">ἀγλαΐην ξύμπασαν ἑῶν ἀλάπαξε μελάθρων.</TextUnit>
    <TextUnit id="386" loc="1.387">ὣς ἡ μὲν πολύδακρυς ἐς ἠέρα φωνήσασα,</TextUnit>
    <TextUnit id="387" loc="1.388">μητέρα μαστεύουσα, μάτην ἐπλάζετο κούρη.</TextUnit>
    <TextUnit id="388" loc="1.389">καὶ Κικόνων πτολίεθρα καὶ Αἰολίδος πόρον ̔́Ελλης</TextUnit>
    <TextUnit id="389" loc="1.390">Δαρδανίης λιμένεσσιν ὁ νυμφίος ἤγαγε νύμφην.</TextUnit>
    <TextUnit id="390" loc="1.391">πυκνὰ δὲ τίλλε κόμην, χρυσέην δ' ἔρριψε καλύπτρην</TextUnit>
    <TextUnit id="391" loc="1.392">Κασσάνδρη νεόφοιτον ἀπ' ἀκροπόληος ἰδοῦσα.</TextUnit>
    <TextUnit id="392" loc="1.393">Τροίη δ' ὑψιδόμων πυλέων κληῖδας ἀνεῖσα</TextUnit>
    <TextUnit id="393" loc="1.394">δέξατο νοστήσαντα τὸν ἀρχέκακον πολιήτην.</TextUnit>
  </Text>
</TessDocument>
