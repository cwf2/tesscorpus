<?xml version="1.0" encoding="UTF-8"?>
<TessDocument id="ausonius.griphus_ternarii_numeri">
  <Metadata>
    <Author>ausonius</Author>
    <Display>Griphus Ternarii numeri</Display>
    <Abbr>aus. griph.</Abbr>
    <Lang>la</Lang>
    <Prose>0</Prose>
    <PrintSource>Hugh G. Evelyn-White, Ausonius. Works.. London; Cambridge, Massachusetts: William Heinemann Ltd.; Harvard University Press, 1919.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0607</DigitalSourceURL>
    <AddedBy>Katherine Roache</AddedBy>
    <URI>urn:cts:latinLit:stoa0045.stoa005.perseus-lat1</URI>
  </Metadata>
  <Text>
    <TextUnit id="0" loc="1.1">Ter bibe vel totiens ternos: sic mystica lex est,</TextUnit>
    <TextUnit id="1" loc="1.2">vel tria potanti vel ter tria multiplicanti,</TextUnit>
    <TextUnit id="2" loc="1.3">inparibus novies ternis contexere coebum</TextUnit>
    <TextUnit id="3" loc="1.4">Iuris idem tribus est, quod ter tribus: omnia in istis;</TextUnit>
    <TextUnit id="4" loc="1.5">forma hominis coepti plenique exactio partus</TextUnit>
    <TextUnit id="5" loc="1.6">quique novem novies fati tenet ultima finis,</TextUnit>
    <TextUnit id="6" loc="1.7">tris Ope progeniti fratres, tris ordine partae,</TextUnit>
    <TextUnit id="7" loc="1.8">Vesta, Ceres et Iuno, secus muliebre, sorores.</TextUnit>
    <TextUnit id="8" loc="1.9">inde trisulca Iovis sunt fulmina, Cerberus inde,</TextUnit>
    <TextUnit id="9" loc="1.10">inde tridens triplexque Helenae cum fratribus ovum.</TextUnit>
    <TextUnit id="10" loc="1.11">ter nova Nestoreos implevit purpura fusos</TextUnit>
    <TextUnit id="11" loc="1.12">et totiens trino cornix vivacior. aevo.</TextUnit>
    <TextUnit id="12" loc="1.13">quam novies terni glomerantem saecula tractus</TextUnit>
    <TextUnit id="13" loc="1.14">vincunt aeripedes ter temo Nestore cervi,</TextUnit>
    <TextUnit id="14" loc="1.15">tris quorum aetates superat Phoebeius oscen,</TextUnit>
    <TextUnit id="15" loc="1.16">quem novies senior Gangeticus anteit ales,</TextUnit>
    <TextUnit id="16" loc="1.17">ales cinnameo radiatus tempora nido.</TextUnit>
    <TextUnit id="17" loc="1.18">Tergemina est Hecate, tria virginis ora Dianae;</TextUnit>
    <TextUnit id="18" loc="1.19">tris Charites, tria Fata, triplex vox, trina elementa,</TextUnit>
    <TextUnit id="19" loc="1.20">tris in Trinacria Siredones; omnia terna:</TextUnit>
    <TextUnit id="20" loc="1.21">tris volucres, tris semideae, tris semipuellae,</TextUnit>
    <TextUnit id="21" loc="1.22">ter tribus ad palmam iussae certare camenis,</TextUnit>
    <TextUnit id="22" loc="1.23">ore manu flatu buxo fide voce canentes,</TextUnit>
    <TextUnit id="23" loc="1.24">tris sophiae partes, tria Punica bella, trimenstres</TextUnit>
    <TextUnit id="24" loc="1.25">annorum caelique vices noctisque per umbram</TextUnit>
    <TextUnit id="25" loc="1.26">tergemini vigiles, ter clara instantis Eoi</TextUnit>
    <TextUnit id="26" loc="1.27">signa canit serus deprenso Marte satelles.</TextUnit>
    <TextUnit id="27" loc="1.28">et qui conceptus triplicatae vespere noctis</TextUnit>
    <TextUnit id="28" loc="1.29">iussa quater ternis adfixit opima tropaeis.</TextUnit>
    <TextUnit id="29" loc="1.30">Et lyrici vates numero sunt Mnemosynarum,</TextUnit>
    <TextUnit id="30" loc="1.31">tris solas quondam tenuit quas dextera Phoebi:</TextUnit>
    <TextUnit id="31" loc="1.32">set Citheron totiens ternas ex aere sacravit</TextUnit>
    <TextUnit id="32" loc="1.33">relligione patrum, qui sex sprevisse timebant,</TextUnit>
    <TextUnit id="33" loc="1.34">trina Tarentino celebrata trinoctia ludo,</TextUnit>
    <TextUnit id="34" loc="1.35">qualia bis genito Thebis trieterica Baccho.</TextUnit>
    <TextUnit id="35" loc="1.36">tris primas Thraecum pugnas tribus ordine bellis</TextUnit>
    <TextUnit id="36" loc="1.37">Iuniadae patrio inferias misere sepulcro,</TextUnit>
    <TextUnit id="37" loc="1.38">illa etiam thalamos per trina aenigmata quaerens,</TextUnit>
    <TextUnit id="38" loc="1.39">qui bipes et quadrupes foret et tripes, omnia solus,</TextUnit>
    <TextUnit id="39" loc="1.40">terruit Aoniam volucris, leo, virgo triformis</TextUnit>
    <TextUnit id="40" loc="1.41">sphinx, volucris pennis, pedibus fera, fronte puella.</TextUnit>
    <TextUnit id="41" loc="1.42">Trina in Tarpeio fulgent consortia templo,</TextUnit>
    <TextUnit id="42" loc="1.43">humana efficiunt habitacula tergenus artes:</TextUnit>
    <TextUnit id="43" loc="1.44">parietibus qui saxa locat, qui culmine tigna,</TextUnit>
    <TextUnit id="44" loc="1.45">et qui supremo comit tectoria cultu.</TextUnit>
    <TextUnit id="45" loc="1.46">hinc Bromii quadrantal et hinc Sicana medimna:</TextUnit>
    <TextUnit id="46" loc="1.47">hoc tribus, hoc geminis tribus explicat usus agendi.</TextUnit>
    <TextUnit id="47" loc="1.48">in physicis tria prima, deus, mundus, data forma:</TextUnit>
    <TextUnit id="48" loc="1.49">tergenus omnigenum, genitor, genetrix, generatum.</TextUnit>
    <TextUnit id="49" loc="1.50">Per trinas species trigonorum regula currit,</TextUnit>
    <TextUnit id="50" loc="1.51">aequilatus vel crure pari vel in omnibus inpar.</TextUnit>
    <TextUnit id="51" loc="1.52">tris coit in partes numerus perfectus, ut idem</TextUnit>
    <TextUnit id="52" loc="1.53">congrege ter temo per ter tria dissoluatur.</TextUnit>
    <TextUnit id="53" loc="1.54">tris primus par, impar habet mediumque: sed ipse,</TextUnit>
    <TextUnit id="54" loc="1.55">ut tris, sic quinque et septem quoque, dividit unus;</TextUnit>
    <TextUnit id="55" loc="1.56">et numero in toto positus sub acumine centri</TextUnit>
    <TextUnit id="56" loc="1.57">distinguit solidos coebo pergente trientes,</TextUnit>
    <TextUnit id="57" loc="1.58">aequipares dirimens partes ex inpare temo:</TextUnit>
    <TextUnit id="58" loc="1.59">et paribus triplex medium, cum quattuor et sex</TextUnit>
    <TextUnit id="59" loc="1.60">bisque quaternorum secernitur omphalos idem.</TextUnit>
    <TextUnit id="60" loc="1.61">Ius triplex, tabulae quod ter sanxere quaternae:</TextUnit>
    <TextUnit id="61" loc="1.62">sacrum, privatum et populi commune quod usquam est.</TextUnit>
    <TextUnit id="62" loc="1.63">interdictorum trinum genus: unde repulsus</TextUnit>
    <TextUnit id="63" loc="1.64">vi fuero aut utrubi fuerit quorumve bonorum,</TextUnit>
    <TextUnit id="64" loc="1.65">triplex libertas capitisque minutio triplex.</TextUnit>
    <TextUnit id="65" loc="1.66">trinum dicendi genus est: sublime, modestum</TextUnit>
    <TextUnit id="66" loc="1.67">et tenui filo. triplex quoque forma medendi,</TextUnit>
    <TextUnit id="67" loc="1.68">cui logos aut methodos cuique experientia nomen,</TextUnit>
    <TextUnit id="68" loc="1.69">et medicina triplex: servare, cavere, mederi,</TextUnit>
    <TextUnit id="69" loc="1.70">tris oratorum cultus; regnata Colosso</TextUnit>
    <TextUnit id="70" loc="1.71">quem Rhodos, Actaeae quem dilexistis Athenae</TextUnit>
    <TextUnit id="71" loc="1.72">et quem de scaenis tetrica ad subsellia traxit</TextUnit>
    <TextUnit id="72" loc="1.73">prosa Asiae, in causis numeros imitata chororum.</TextUnit>
    <TextUnit id="73" loc="1.74">Orpheos hinc tripodes, quia sunt tria, terra, aqua, flamma.</TextUnit>
    <TextUnit id="74" loc="1.75">triplex sideribus positus, distantia, forma.</TextUnit>
    <TextUnit id="75" loc="1.76">et modus et genetrix modulorum musica triplex,</TextUnit>
    <TextUnit id="76" loc="1.77">mixta libris, secreta astris, vulgata theatris.</TextUnit>
    <TextUnit id="77" loc="1.78">Martia Roma triplex: equitatu, plebe, senatu,</TextUnit>
    <TextUnit id="78" loc="1.79">hoc numero tribus et sacro de monte tribuni.</TextUnit>
    <TextUnit id="79" loc="1.80">tres equitum turmae, tria nomina nobiliorum.</TextUnit>
    <TextUnit id="80" loc="1.81">nomina sunt chordis tria, sunt tria nomina mensi.</TextUnit>
    <TextUnit id="81" loc="1.82">Geryones triplices, triplex conpago Chimaerae:</TextUnit>
    <TextUnit id="82" loc="1.83">Scylla triplex, commissa tribus: cane, virgine, pisce.</TextUnit>
    <TextUnit id="83" loc="1.84">Gorgones Harpalycaeque et Erinyes agmine temo,</TextUnit>
    <TextUnit id="84" loc="1.85">et tris fatidicae, nomen commune, Sibyllae,</TextUnit>
    <TextUnit id="85" loc="1.86">quarum tergemini fatalia carmina libri,</TextUnit>
    <TextUnit id="86" loc="1.87">quos ter quinorum servat cultura virorum.</TextUnit>
    <TextUnit id="87" loc="1.88">Ter bibe. tris numerus super omnia, tris deus unus.</TextUnit>
    <TextUnit id="88" loc="1.89">hic quoque ne ludus numero transcurrat inerti,</TextUnit>
    <TextUnit id="89" loc="1.90">ter decies ternos habeat deciesque novenos.</TextUnit>
  </Text>
</TessDocument>
