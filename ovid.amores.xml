<?xml version="1.0" encoding="UTF-8"?>
<TessDocument id="ovid.amores">
  <Metadata>
    <Author>ovid</Author>
    <Display>Amores</Display>
    <Abbr>ov. am.</Abbr>
    <Lang>la</Lang>
    <Prose>0</Prose>
    <PrintSource>R. Ehwald, Amores, Epistulae, Medicamina faciei femineae, Ars amatoria, Remedia amoris (Teubner 1907)</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu</DigitalSourceURL>
    <AddedBy>Chris Forstall</AddedBy>
    <URI>urn:cts:latinLit:phi0959.phi001.perseus-lat1</URI>
  </Metadata>
  <Parts><Part id="1"><Display>Book 1</Display><MaskLower>0</MaskLower><MaskUpper>775</MaskUpper><LocusLower>1.ep.1</LocusLower><LocusUpper>1.15.42</LocusUpper></Part><Part id="2"><Display>Book 2</Display><MaskLower>776</MaskLower><MaskUpper>1587</MaskUpper><LocusLower>2.1.1</LocusLower><LocusUpper>2.19.60</LocusUpper></Part><Part id="3"><Display>Book 3</Display><MaskLower>1588</MaskLower><MaskUpper>2457</MaskUpper><LocusLower>3.1.1</LocusLower><LocusUpper>3.15.20</LocusUpper></Part></Parts><Text>
    <TextUnit id="0" loc="1.ep.1">Qui modo Nasonis fueramus quinque libelli,</TextUnit>
    <TextUnit id="1" loc="1.ep.2">Tres sumus; hoc illi praetulit auctor opus.</TextUnit>
    <TextUnit id="2" loc="1.ep.3">Ut iam nulla tibi nos sit legisse voluptas,</TextUnit>
    <TextUnit id="3" loc="1.ep.4">At levior demptis poena duobus erit.</TextUnit>
    <TextUnit id="4" loc="1.1.1">Arma gravi numero violentaque bella parabam</TextUnit>
    <TextUnit id="5" loc="1.1.2">Edere, materia conveniente modis.</TextUnit>
    <TextUnit id="6" loc="1.1.3">Par erat inferior versus:  risisse Cupido</TextUnit>
    <TextUnit id="7" loc="1.1.4">Dicitur atque unum surripuisse pedem.</TextUnit>
    <TextUnit id="8" loc="1.1.5">'Quis tibi, saeve puer, dedit hoc in carmina iuris?</TextUnit>
    <TextUnit id="9" loc="1.1.6">Pieridum vates, non tua turba sumus.</TextUnit>
    <TextUnit id="10" loc="1.1.7">Quid, si praeripiat flavae Venus arma Minervae,</TextUnit>
    <TextUnit id="11" loc="1.1.8">Ventilet accensas flava Minerva faces?</TextUnit>
    <TextUnit id="12" loc="1.1.9">Quis probet in silvis Cererem regnare iugosis,</TextUnit>
    <TextUnit id="13" loc="1.1.10">Lege pharetratae virginis arva coli?</TextUnit>
    <TextUnit id="14" loc="1.1.11">Crinibus insignem quis acuta cuspide Phoebum</TextUnit>
    <TextUnit id="15" loc="1.1.12">Instruat, Aoniam Marte movente lyram?</TextUnit>
    <TextUnit id="16" loc="1.1.13">Sunt tibi magna, puer, nimiumque potentia regna;</TextUnit>
    <TextUnit id="17" loc="1.1.14">Cur opus adfectas, ambitiose, novum?</TextUnit>
    <TextUnit id="18" loc="1.1.15">An, quod ubique, tuum est? tua sunt Heliconia tempe?</TextUnit>
    <TextUnit id="19" loc="1.1.16">Vix etiam Phoebo iam lyra tuta sua est?</TextUnit>
    <TextUnit id="20" loc="1.1.17">Cum bene surrexit versu nova pagina primo,</TextUnit>
    <TextUnit id="21" loc="1.1.18">Attenuat nervos proximus ille meos;</TextUnit>
    <TextUnit id="22" loc="1.1.19">Nec mihi materia est numeris levioribus apta,</TextUnit>
    <TextUnit id="23" loc="1.1.20">Aut puer aut longas compta puella comas.'</TextUnit>
    <TextUnit id="24" loc="1.1.21">Questus eram, pharetra cum protinus ille soluta</TextUnit>
    <TextUnit id="25" loc="1.1.22">Legit in exitium spicula facta meum,</TextUnit>
    <TextUnit id="26" loc="1.1.23">Lunavitque genu sinuosum fortiter arcum,</TextUnit>
    <TextUnit id="27" loc="1.1.24">'Quod' que 'canas, vates, accipe' dixit 'opus!'</TextUnit>
    <TextUnit id="28" loc="1.1.25">Me miserum! certas habuit puer ille sagittas.</TextUnit>
    <TextUnit id="29" loc="1.1.26">Uror, et in vacuo pectore regnat Amor.</TextUnit>
    <TextUnit id="30" loc="1.1.27">Sex mihi surgat opus numeris, in quinque residat:</TextUnit>
    <TextUnit id="31" loc="1.1.28">Ferrea cum vestris bella valete modis!</TextUnit>
    <TextUnit id="32" loc="1.1.29">Cingere litorea flaventia tempora myrto,</TextUnit>
    <TextUnit id="33" loc="1.1.30">Musa, per undenos emodulanda pedes!</TextUnit>
    <TextUnit id="34" loc="1.2.1">Esse quid hoc dicam, quod tam mihi dura videntur</TextUnit>
    <TextUnit id="35" loc="1.2.2">Strata, neque in lecto pallia nostra sedent,</TextUnit>
    <TextUnit id="36" loc="1.2.3">Et vacuus somno noctem, quam longa, peregi,</TextUnit>
    <TextUnit id="37" loc="1.2.4">Lassaque versati corporis ossa dolent?</TextUnit>
    <TextUnit id="38" loc="1.2.5">Nam, puto, sentirem, siquo temptarer amore.</TextUnit>
    <TextUnit id="39" loc="1.2.6">An subit et tecta callidus arte nocet?</TextUnit>
    <TextUnit id="40" loc="1.2.7">Sic erit; haeserunt tenues in corde sagittae,</TextUnit>
    <TextUnit id="41" loc="1.2.8">Et possessa ferus pectora versat Amor.</TextUnit>
    <TextUnit id="42" loc="1.2.9">Cedimus, an subitum luctando accendimus ignem?</TextUnit>
    <TextUnit id="43" loc="1.2.10">Cedamus! leve fit, quod bene fertur, onus.</TextUnit>
    <TextUnit id="44" loc="1.2.11">Vidi ego iactatas mota face crescere flammas</TextUnit>
    <TextUnit id="45" loc="1.2.12">Et rursus nullo concutiente mori.</TextUnit>
    <TextUnit id="46" loc="1.2.13">Verbera plura ferunt, quam quos iuvat usus aratri,</TextUnit>
    <TextUnit id="47" loc="1.2.14">Detractant prensi dum iuga prima boves.</TextUnit>
    <TextUnit id="48" loc="1.2.15">Asper equus duris contunditur ora lupatis,</TextUnit>
    <TextUnit id="49" loc="1.2.16">Frena minus sentit, quisquis ad arma facit.</TextUnit>
    <TextUnit id="50" loc="1.2.17">Acrius invitos multoque ferocius urget</TextUnit>
    <TextUnit id="51" loc="1.2.18">Quam qui servitium ferre fatentur Amor.</TextUnit>
    <TextUnit id="52" loc="1.2.19">En ego confiteor! tua sum nova praeda, Cupido;</TextUnit>
    <TextUnit id="53" loc="1.2.20">Porrigimus victas ad tua iura manus.</TextUnit>
    <TextUnit id="54" loc="1.2.21">Nil opus est bello --- veniam pacemque rogamus;</TextUnit>
    <TextUnit id="55" loc="1.2.22">Nec tibi laus armis victus inermis ero.</TextUnit>
    <TextUnit id="56" loc="1.2.23">Necte comam myrto, maternas iunge columbas;</TextUnit>
    <TextUnit id="57" loc="1.2.24">Qui deceat, currum vitricus ipse dabit,</TextUnit>
    <TextUnit id="58" loc="1.2.25">Inque dato curru, populo clamante triumphum,</TextUnit>
    <TextUnit id="59" loc="1.2.26">Stabis et adiunctas arte movebis aves.</TextUnit>
    <TextUnit id="60" loc="1.2.27">Ducentur capti iuvenes captaeque puellae;</TextUnit>
    <TextUnit id="61" loc="1.2.28">Haec tibi magnificus pompa triumphus erit.</TextUnit>
    <TextUnit id="62" loc="1.2.29">Ipse ego, praeda recens, factum modo vulnus habebo</TextUnit>
    <TextUnit id="63" loc="1.2.30">Et nova captiva vincula mente feram.</TextUnit>
    <TextUnit id="64" loc="1.2.31">Mens Bona ducetur manibus post terga retortis,</TextUnit>
    <TextUnit id="65" loc="1.2.32">Et Pudor, et castris quidquid Amoris obest.</TextUnit>
    <TextUnit id="66" loc="1.2.33">Omnia te metuent; ad te sua bracchia tendens</TextUnit>
    <TextUnit id="67" loc="1.2.34">Vulgus 'io' magna voce 'triumphe!' canet.</TextUnit>
    <TextUnit id="68" loc="1.2.35">Blanditiae comites tibi erunt Errorque Furorque,</TextUnit>
    <TextUnit id="69" loc="1.2.36">Adsidue partes turba secuta tuas.</TextUnit>
    <TextUnit id="70" loc="1.2.37">His tu militibus superas hominesque deosque;</TextUnit>
    <TextUnit id="71" loc="1.2.38">Haec tibi si demas commoda, nudus eris.</TextUnit>
    <TextUnit id="72" loc="1.2.39">Laeta triumphanti de summo mater Olympo</TextUnit>
    <TextUnit id="73" loc="1.2.40">Plaudet et adpositas sparget in ora rosas.</TextUnit>
    <TextUnit id="74" loc="1.2.41">Tu pinnas gemma, gemma variante capillos</TextUnit>
    <TextUnit id="75" loc="1.2.42">Ibis in auratis aureus ipse rotis.</TextUnit>
    <TextUnit id="76" loc="1.2.43">Tunc quoque non paucos, si te bene novimus, ures;</TextUnit>
    <TextUnit id="77" loc="1.2.44">Tunc quoque praeteriens vulnera multa dabis.</TextUnit>
    <TextUnit id="78" loc="1.2.45">Non possunt, licet ipse velis, cessare sagittae;</TextUnit>
    <TextUnit id="79" loc="1.2.46">Fervida vicino flamma vapore nocet.</TextUnit>
    <TextUnit id="80" loc="1.2.47">Talis erat domita Bacchus Gangetide terra;</TextUnit>
    <TextUnit id="81" loc="1.2.48">Tu gravis alitibus, tigribus ille fuit.</TextUnit>
    <TextUnit id="82" loc="1.2.49">Ergo cum possim sacri pars esse triumphi,</TextUnit>
    <TextUnit id="83" loc="1.2.50">Parce tuas in me perdere, victor, opes!</TextUnit>
    <TextUnit id="84" loc="1.2.51">Adspice cognati felicia Caesaris arma ---</TextUnit>
    <TextUnit id="85" loc="1.2.52">Qua vicit, victos protegit ille manu.</TextUnit>
    <TextUnit id="86" loc="1.3.1">Iusta precor: quae me nuper praedata puella est,</TextUnit>
    <TextUnit id="87" loc="1.3.2">Aut amet aut faciat, cur ego semper amem!</TextUnit>
    <TextUnit id="88" loc="1.3.3">A, nimium volui --- tantum patiatur amari;</TextUnit>
    <TextUnit id="89" loc="1.3.4">Audierit nostras tot Cytherea preces!</TextUnit>
    <TextUnit id="90" loc="1.3.5">Accipe, per longos tibi qui deserviat annos;</TextUnit>
    <TextUnit id="91" loc="1.3.6">Accipe, qui pura norit amare fide!</TextUnit>
    <TextUnit id="92" loc="1.3.7">Si me non veterum commendant magna parentum</TextUnit>
    <TextUnit id="93" loc="1.3.8">Nomina, si nostri sanguinis auctor eques,</TextUnit>
    <TextUnit id="94" loc="1.3.9">Nec meus innumeris renovatur campus aratris,</TextUnit>
    <TextUnit id="95" loc="1.3.10">Temperat et sumptus parcus uterque parens ---</TextUnit>
    <TextUnit id="96" loc="1.3.11">At Phoebus comitesque novem vitisque repertor</TextUnit>
    <TextUnit id="97" loc="1.3.12">Hac faciunt, et me qui tibi donat, Amor,</TextUnit>
    <TextUnit id="98" loc="1.3.13">Et nulli cessura fides, sine crimine mores</TextUnit>
    <TextUnit id="99" loc="1.3.14">Nudaque simplicitas purpureusque pudor.</TextUnit>
    <TextUnit id="100" loc="1.3.15">Non mihi mille placent, non sum desultor amoris:</TextUnit>
    <TextUnit id="101" loc="1.3.16">Tu mihi, siqua fides, cura perennis eris.</TextUnit>
    <TextUnit id="102" loc="1.3.17">Tecum, quos dederint annos mihi fila sororum,</TextUnit>
    <TextUnit id="103" loc="1.3.18">Vivere contingat teque dolente mori!</TextUnit>
    <TextUnit id="104" loc="1.3.19">Te mihi materiem felicem in carmina praebe ---</TextUnit>
    <TextUnit id="105" loc="1.3.20">Provenient causa carmina digna sua.</TextUnit>
    <TextUnit id="106" loc="1.3.21">Carmine nomen habent exterrita cornibus Io</TextUnit>
    <TextUnit id="107" loc="1.3.22">Et quam fluminea lusit adulter ave,</TextUnit>
    <TextUnit id="108" loc="1.3.23">Quaeque super pontum simulato vecta iuvenco</TextUnit>
    <TextUnit id="109" loc="1.3.24">Virginea tenuit cornua vara manu.</TextUnit>
    <TextUnit id="110" loc="1.3.25">Nos quoque per totum pariter cantabimur orbem,</TextUnit>
    <TextUnit id="111" loc="1.3.26">Iunctaque semper erunt nomina nostra tuis.</TextUnit>
    <TextUnit id="112" loc="1.4.1">Vir tuus est epulas nobis aditurus easdem ---</TextUnit>
    <TextUnit id="113" loc="1.4.2">Ultima coena tuo sit, precor, illa viro!</TextUnit>
    <TextUnit id="114" loc="1.4.3">Ergo ego dilectam tantum conviva puellam</TextUnit>
    <TextUnit id="115" loc="1.4.4">Adspiciam? tangi quem iuvet, alter erit,</TextUnit>
    <TextUnit id="116" loc="1.4.5">Alteriusque sinus apte subiecta fovebis?</TextUnit>
    <TextUnit id="117" loc="1.4.6">Iniciet collo, cum volet, ille manum?</TextUnit>
    <TextUnit id="118" loc="1.4.7">Desino mirari, posito quod candida vino</TextUnit>
    <TextUnit id="119" loc="1.4.8">Atracis ambiguos traxit in arma viros.</TextUnit>
    <TextUnit id="120" loc="1.4.9">Nec mihi silva domus, nec equo mea membra cohaerent ---</TextUnit>
    <TextUnit id="121" loc="1.4.10">Vix a te videor posse tenere manus!</TextUnit>
    <TextUnit id="122" loc="1.4.11">Quae tibi sint facienda tamen cognosce, nec Euris</TextUnit>
    <TextUnit id="123" loc="1.4.12">Da mea nec tepidis verba ferenda Notis!</TextUnit>
    <TextUnit id="124" loc="1.4.13">Ante veni, quam vir --- nec quid, si veneris ante,</TextUnit>
    <TextUnit id="125" loc="1.4.14">Possit agi video; sed tamen ante veni.</TextUnit>
    <TextUnit id="126" loc="1.4.15">Cum premet ille torum, vultu comes ipsa modesto</TextUnit>
    <TextUnit id="127" loc="1.4.16">Ibis, ut accumbas --- clam mihi tange pedem!</TextUnit>
    <TextUnit id="128" loc="1.4.17">Me specta nutusque meos vultumque loquacem;</TextUnit>
    <TextUnit id="129" loc="1.4.18">Excipe furtivas et refer ipsa notas.</TextUnit>
    <TextUnit id="130" loc="1.4.19">Verba superciliis sine voce loquentia dicam;</TextUnit>
    <TextUnit id="131" loc="1.4.20">Verba leges digitis, verba notata mero.</TextUnit>
    <TextUnit id="132" loc="1.4.21">Cum tibi succurret Veneris lascivia nostrae,</TextUnit>
    <TextUnit id="133" loc="1.4.22">Purpureas tenero pollice tange genas.</TextUnit>
    <TextUnit id="134" loc="1.4.23">Siquid erit, de me tacita quod mente queraris,</TextUnit>
    <TextUnit id="135" loc="1.4.24">Pendeat extrema mollis ab aure manus.</TextUnit>
    <TextUnit id="136" loc="1.4.25">Cum tibi, quae faciam, mea lux, dicamve, placebunt,</TextUnit>
    <TextUnit id="137" loc="1.4.26">Versetur digitis anulus usque tuis.</TextUnit>
    <TextUnit id="138" loc="1.4.27">Tange manu mensam, tangunt quo more precantes,</TextUnit>
    <TextUnit id="139" loc="1.4.28">Optabis merito cum mala multa viro.</TextUnit>
    <TextUnit id="140" loc="1.4.29">Quod tibi miscuerit, sapias, bibat ipse, iubeto;</TextUnit>
    <TextUnit id="141" loc="1.4.30">Tu puerum leviter posce, quod ipsa voles.</TextUnit>
    <TextUnit id="142" loc="1.4.31">Quae tu reddideris ego primus pocula sumam,</TextUnit>
    <TextUnit id="143" loc="1.4.32">Et, qua tu biberis, hac ego parte bibam.</TextUnit>
    <TextUnit id="144" loc="1.4.33">Si tibi forte dabit, quod praegustaverit ipse,</TextUnit>
    <TextUnit id="145" loc="1.4.34">Reice libatos illius ore cibos.</TextUnit>
    <TextUnit id="146" loc="1.4.35">Nec premat inpositis sinito tua colla lacertis,</TextUnit>
    <TextUnit id="147" loc="1.4.36">Mite nec in rigido pectore pone caput;</TextUnit>
    <TextUnit id="148" loc="1.4.37">Nec sinus admittat digitos habilesve papillae;</TextUnit>
    <TextUnit id="149" loc="1.4.38">Oscula praecipue nulla dedisse velis!</TextUnit>
    <TextUnit id="150" loc="1.4.39">Oscula si dederis, fiam manifestus amator</TextUnit>
    <TextUnit id="151" loc="1.4.40">Et dicam 'mea sunt!' iniciamque manum.</TextUnit>
    <TextUnit id="152" loc="1.4.41">Haec tamen adspiciam, sed quae bene pallia celant,</TextUnit>
    <TextUnit id="153" loc="1.4.42">Illa mihi caeci causa timoris erunt.</TextUnit>
    <TextUnit id="154" loc="1.4.43">Nec femori committe femur nec crure cohaere</TextUnit>
    <TextUnit id="155" loc="1.4.44">Nec tenerum duro cum pede iunge pedem.</TextUnit>
    <TextUnit id="156" loc="1.4.45">Multa miser timeo, quia feci multa proterve,</TextUnit>
    <TextUnit id="157" loc="1.4.46">Exemplique metu torqueor, ecce, mei.</TextUnit>
    <TextUnit id="158" loc="1.4.47">Saepe mihi dominaeque meae properata voluptas</TextUnit>
    <TextUnit id="159" loc="1.4.48">Veste sub iniecta dulce peregit opus.</TextUnit>
    <TextUnit id="160" loc="1.4.49">Hoc tu non facies; sed, ne fecisse puteris,</TextUnit>
    <TextUnit id="161" loc="1.4.50">Conscia de tergo pallia deme tuo.</TextUnit>
    <TextUnit id="162" loc="1.4.51">Vir bibat usque roga --- precibus tamen oscula desint! ---</TextUnit>
    <TextUnit id="163" loc="1.4.52">Dumque bibit, furtim si potes, adde merum.</TextUnit>
    <TextUnit id="164" loc="1.4.53">Si bene conpositus somno vinoque iacebit,</TextUnit>
    <TextUnit id="165" loc="1.4.54">Consilium nobis resque locusque dabunt.</TextUnit>
    <TextUnit id="166" loc="1.4.55">Cum surges abitura domum, surgemus et omnes,</TextUnit>
    <TextUnit id="167" loc="1.4.56">In medium turbae fac memor agmen eas.</TextUnit>
    <TextUnit id="168" loc="1.4.57">Agmine me invenies aut invenieris in illo:</TextUnit>
    <TextUnit id="169" loc="1.4.58">Quidquid ibi poteris tangere, tange, mei.</TextUnit>
    <TextUnit id="170" loc="1.4.59">Me miserum! monui, paucas quod prosit in horas;</TextUnit>
    <TextUnit id="171" loc="1.4.60">Separor a domina nocte iubente mea.</TextUnit>
    <TextUnit id="172" loc="1.4.61">Nocte vir includet, lacrimis ego maestus obortis,</TextUnit>
    <TextUnit id="173" loc="1.4.62">Qua licet, ad saevas prosequar usque fores.</TextUnit>
    <TextUnit id="174" loc="1.4.63">Oscula iam sumet, iam non tantum oscula sumet:</TextUnit>
    <TextUnit id="175" loc="1.4.64">Quod mihi das furtim, iure coacta dabis.</TextUnit>
    <TextUnit id="176" loc="1.4.65">Verum invita dato --- potes hoc --- similisque coactae;</TextUnit>
    <TextUnit id="177" loc="1.4.66">Blanditiae taceant, sitque maligna Venus.</TextUnit>
    <TextUnit id="178" loc="1.4.67">Si mea vota valent, illum quoque ne iuvet, opto;</TextUnit>
    <TextUnit id="179" loc="1.4.68">Si minus, at certe te iuvet inde nihil.</TextUnit>
    <TextUnit id="180" loc="1.4.69">Sed quaecumque tamen noctem fortuna sequetur,</TextUnit>
    <TextUnit id="181" loc="1.4.70">Cras mihi constanti voce dedisse nega!</TextUnit>
    <TextUnit id="182" loc="1.5.1">Aestus erat, mediamque dies exegerat horam;</TextUnit>
    <TextUnit id="183" loc="1.5.2">Adposui medio membra levanda toro.</TextUnit>
    <TextUnit id="184" loc="1.5.3">Pars adaperta fuit, pars altera clausa fenestrae;</TextUnit>
    <TextUnit id="185" loc="1.5.4">Quale fere silvae lumen habere solent,</TextUnit>
    <TextUnit id="186" loc="1.5.5">Qualia sublucent fugiente crepuscula Phoebo,</TextUnit>
    <TextUnit id="187" loc="1.5.6">Aut ubi nox abiit, nec tamen orta dies.</TextUnit>
    <TextUnit id="188" loc="1.5.7">Illa verecundis lux est praebenda puellis,</TextUnit>
    <TextUnit id="189" loc="1.5.8">Qua timidus latebras speret habere pudor.</TextUnit>
    <TextUnit id="190" loc="1.5.9">Ecce, Corinna venit, tunica velata recincta,</TextUnit>
    <TextUnit id="191" loc="1.5.10">Candida dividua colla tegente coma ---</TextUnit>
    <TextUnit id="192" loc="1.5.11">Qualiter in thalamos famosa Semiramis isse</TextUnit>
    <TextUnit id="193" loc="1.5.12">Dicitur, et multis Lais amata viris.</TextUnit>
    <TextUnit id="194" loc="1.5.13">Deripui tunicam --- nec multum rara nocebat;</TextUnit>
    <TextUnit id="195" loc="1.5.14">Pugnabat tunica sed tamen illa tegi.</TextUnit>
    <TextUnit id="196" loc="1.5.15">Quae cum ita pugnaret, tamquam quae vincere nollet,</TextUnit>
    <TextUnit id="197" loc="1.5.16">Victa est non aegre proditione sua.</TextUnit>
    <TextUnit id="198" loc="1.5.17">Ut stetit ante oculos posito velamine nostros,</TextUnit>
    <TextUnit id="199" loc="1.5.18">In toto nusquam corpore menda fuit.</TextUnit>
    <TextUnit id="200" loc="1.5.19">Quos umeros, quales vidi tetigique lacertos!</TextUnit>
    <TextUnit id="201" loc="1.5.20">Forma papillarum quam fuit apta premi!</TextUnit>
    <TextUnit id="202" loc="1.5.21">Quam castigato planus sub pectore venter!</TextUnit>
    <TextUnit id="203" loc="1.5.22">Quantum et quale latus! quam iuvenale femur!</TextUnit>
    <TextUnit id="204" loc="1.5.23">Singula quid referam? nil non laudabile vidi</TextUnit>
    <TextUnit id="205" loc="1.5.24">Et nudam pressi corpus ad usque meum.</TextUnit>
    <TextUnit id="206" loc="1.5.25">Cetera quis nescit? lassi requievimus ambo.</TextUnit>
    <TextUnit id="207" loc="1.5.26">Proveniant medii sic mihi saepe dies!</TextUnit>
    <TextUnit id="208" loc="1.6.1">Ianitor --- indignum! --- dura religate catena,</TextUnit>
    <TextUnit id="209" loc="1.6.2">Difficilem moto cardine pande forem!</TextUnit>
    <TextUnit id="210" loc="1.6.3">Quod precor, exiguum est --- aditu fac ianua parvo</TextUnit>
    <TextUnit id="211" loc="1.6.4">Obliquum capiat semiadaperta latus.</TextUnit>
    <TextUnit id="212" loc="1.6.5">Longus amor tales corpus tenuavit in usus</TextUnit>
    <TextUnit id="213" loc="1.6.6">Aptaque subducto pondere membra dedit.</TextUnit>
    <TextUnit id="214" loc="1.6.7">Ille per excubias custodum leniter ire</TextUnit>
    <TextUnit id="215" loc="1.6.8">Monstrat: inoffensos derigit ille pedes.</TextUnit>
    <TextUnit id="216" loc="1.6.9">At quondam noctem simulacraque vana timebam;</TextUnit>
    <TextUnit id="217" loc="1.6.10">Mirabar, tenebris quisquis iturus erat.</TextUnit>
    <TextUnit id="218" loc="1.6.11">Risit, ut audirem, tenera cum matre Cupido</TextUnit>
    <TextUnit id="219" loc="1.6.12">Et leviter 'fies tu quoque fortis' ait.</TextUnit>
    <TextUnit id="220" loc="1.6.13">Nec mora, venit amor --- non umbras nocte volantis,</TextUnit>
    <TextUnit id="221" loc="1.6.14">Non timeo strictas in mea fata manus.</TextUnit>
    <TextUnit id="222" loc="1.6.15">Te nimium lentum timeo, tibi blandior uni;</TextUnit>
    <TextUnit id="223" loc="1.6.16">Tu, me quo possis perdere, fulmen habes.</TextUnit>
    <TextUnit id="224" loc="1.6.17">Adspice --- uti videas, inmitia claustra relaxa ---</TextUnit>
    <TextUnit id="225" loc="1.6.18">Uda sit ut lacrimis ianua facta meis!</TextUnit>
    <TextUnit id="226" loc="1.6.19">Certe ego, cum posita stares ad verbera veste,</TextUnit>
    <TextUnit id="227" loc="1.6.20">Ad dominam pro te verba tremente tuli.</TextUnit>
    <TextUnit id="228" loc="1.6.21">Ergo quae valuit pro te quoque gratia quondam ---</TextUnit>
    <TextUnit id="229" loc="1.6.22">Heu facinus! --- pro me nunc valet illa parum?</TextUnit>
    <TextUnit id="230" loc="1.6.23">Redde vicem meritis! grato licet esse quod optas.</TextUnit>
    <TextUnit id="231" loc="1.6.24">Tempora noctis eunt; excute poste seram!</TextUnit>
    <TextUnit id="232" loc="1.6.25">Excute! sic, inquam, longa relevere catena,</TextUnit>
    <TextUnit id="233" loc="1.6.26">Nec tibi perpetuo serva bibatur aqua!</TextUnit>
    <TextUnit id="234" loc="1.6.27">Ferreus orantem nequiquam, ianitor, audis,</TextUnit>
    <TextUnit id="235" loc="1.6.28">Roboribus duris ianua fulta riget.</TextUnit>
    <TextUnit id="236" loc="1.6.29">Urbibus obsessis clausae munimina portae</TextUnit>
    <TextUnit id="237" loc="1.6.30">Prosunt; in media pace quid arma times?</TextUnit>
    <TextUnit id="238" loc="1.6.31">Quid facies hosti, qui sic excludis amantem?</TextUnit>
    <TextUnit id="239" loc="1.6.32">Tempora noctis eunt; excute poste seram!</TextUnit>
    <TextUnit id="240" loc="1.6.33">Non ego militibus venio comitatus et armis;</TextUnit>
    <TextUnit id="241" loc="1.6.34">Solus eram, si non saevus adesset Amor.</TextUnit>
    <TextUnit id="242" loc="1.6.35">Hunc ego, si cupiam, nusquam dimittere possum;</TextUnit>
    <TextUnit id="243" loc="1.6.36">Ante vel a membris dividar ipse meis.</TextUnit>
    <TextUnit id="244" loc="1.6.37">Ergo Amor et modicum circa mea tempora vinum</TextUnit>
    <TextUnit id="245" loc="1.6.38">Mecum est et madidis lapsa corona comis.</TextUnit>
    <TextUnit id="246" loc="1.6.39">Arma quis haec timeat? quis non eat obvius illis?</TextUnit>
    <TextUnit id="247" loc="1.6.40">Tempora noctis eunt; excute poste seram!</TextUnit>
    <TextUnit id="248" loc="1.6.41">Lentus es: an somnus, qui te male perdat, amantis</TextUnit>
    <TextUnit id="249" loc="1.6.42">Verba dat in ventos aure repulsa tua?</TextUnit>
    <TextUnit id="250" loc="1.6.43">At, memini, primo, cum te celare volebam,</TextUnit>
    <TextUnit id="251" loc="1.6.44">Pervigil in mediae sidera noctis eras.</TextUnit>
    <TextUnit id="252" loc="1.6.45">Forsitan et tecum tua nunc requiescit amica ---</TextUnit>
    <TextUnit id="253" loc="1.6.46">Heu, melior quanto sors tua sorte mea!</TextUnit>
    <TextUnit id="254" loc="1.6.47">Dummodo sic, in me durae transite catenae!</TextUnit>
    <TextUnit id="255" loc="1.6.48">Tempora noctis eunt; excute poste seram!</TextUnit>
    <TextUnit id="256" loc="1.6.49">Fallimur, an verso sonuerunt cardine postes,</TextUnit>
    <TextUnit id="257" loc="1.6.50">Raucaque concussae signa dedere fores?</TextUnit>
    <TextUnit id="258" loc="1.6.51">Fallimur --- inpulsa est animoso ianua vento.</TextUnit>
    <TextUnit id="259" loc="1.6.52">Ei mihi, quam longe spem tulit aura meam!</TextUnit>
    <TextUnit id="260" loc="1.6.53">Si satis es raptae, Borea, memor Orithyiae,</TextUnit>
    <TextUnit id="261" loc="1.6.54">Huc ades et surdas flamine tunde foris!</TextUnit>
    <TextUnit id="262" loc="1.6.55">Urbe silent tota, vitreoque madentia rore</TextUnit>
    <TextUnit id="263" loc="1.6.56">Tempora noctis eunt; excute poste seram!</TextUnit>
    <TextUnit id="264" loc="1.6.57">Aut ego iam ferroque ignique paratior ipse,</TextUnit>
    <TextUnit id="265" loc="1.6.58">Quem face sustineo, tecta superba petam.</TextUnit>
    <TextUnit id="266" loc="1.6.59">Nox et Amor vinumque nihil moderabile suadent;</TextUnit>
    <TextUnit id="267" loc="1.6.60">Illa pudore vacat, Liber Amorque metu.</TextUnit>
    <TextUnit id="268" loc="1.6.61">Omnia consumpsi, nec te precibusque minisque</TextUnit>
    <TextUnit id="269" loc="1.6.62">Movimus, o foribus durior ipse tuis.</TextUnit>
    <TextUnit id="270" loc="1.6.63">Non te formosae decuit servare puellae</TextUnit>
    <TextUnit id="271" loc="1.6.64">Limina, sollicito carcere dignus eras.</TextUnit>
    <TextUnit id="272" loc="1.6.65">Iamque pruinosus molitur Lucifer axes,</TextUnit>
    <TextUnit id="273" loc="1.6.66">Inque suum miseros excitat ales opus.</TextUnit>
    <TextUnit id="274" loc="1.6.67">At tu, non laetis detracta corona capillis,</TextUnit>
    <TextUnit id="275" loc="1.6.68">Dura super tota limina nocte iace!</TextUnit>
    <TextUnit id="276" loc="1.6.69">Tu dominae, cum te proiectam mane videbit,</TextUnit>
    <TextUnit id="277" loc="1.6.70">Temporis absumpti tam male testis eris.</TextUnit>
    <TextUnit id="278" loc="1.6.71">Qualiscumque vale sentique abeuntis honorem;</TextUnit>
    <TextUnit id="279" loc="1.6.72">Lente nec admisso turpis amante, vale!</TextUnit>
    <TextUnit id="280" loc="1.6.73">Vos quoque, crudeles rigido cum limine postes</TextUnit>
    <TextUnit id="281" loc="1.6.74">Duraque conservae ligna, valete, fores!</TextUnit>
    <TextUnit id="282" loc="1.7.1">Adde manus in vincla meas --- meruere catenas ---</TextUnit>
    <TextUnit id="283" loc="1.7.2">Dum furor omnis abit, siquis amicus ades!</TextUnit>
    <TextUnit id="284" loc="1.7.3">Nam furor in dominam temeraria bracchia movit;</TextUnit>
    <TextUnit id="285" loc="1.7.4">Flet mea vaesana laesa puella manu.</TextUnit>
    <TextUnit id="286" loc="1.7.5">Tunc ego vel caros potui violare parentes</TextUnit>
    <TextUnit id="287" loc="1.7.6">Saeva vel in sanctos verbera ferre deos!</TextUnit>
    <TextUnit id="288" loc="1.7.7">Quid? non et clipei dominus septemplicis Aiax</TextUnit>
    <TextUnit id="289" loc="1.7.8">Stravit deprensos lata per arva greges,</TextUnit>
    <TextUnit id="290" loc="1.7.9">Et, vindex in matre patris, malus ultor, Orestes</TextUnit>
    <TextUnit id="291" loc="1.7.10">Ausus in arcanas poscere tela deas?</TextUnit>
    <TextUnit id="292" loc="1.7.11">Ergo ego digestos potui laniare capillos?</TextUnit>
    <TextUnit id="293" loc="1.7.12">Nec dominam motae dedecuere comae.</TextUnit>
    <TextUnit id="294" loc="1.7.13">Sic formosa fuit. talem Schoeneida dicam</TextUnit>
    <TextUnit id="295" loc="1.7.14">Maenalias arcu sollicitasse feras;</TextUnit>
    <TextUnit id="296" loc="1.7.15">Talis periuri promissaque velaque Thesei</TextUnit>
    <TextUnit id="297" loc="1.7.16">Flevit praecipites Cressa tulisse Notos;</TextUnit>
    <TextUnit id="298" loc="1.7.17">Sic, nisi vittatis quod erat Cassandra capillis,</TextUnit>
    <TextUnit id="299" loc="1.7.18">Procubuit templo, casta Minerva, tuo.</TextUnit>
    <TextUnit id="300" loc="1.7.19">Quis mihi non 'demens!' quis non mihi 'barbare!' dixit?</TextUnit>
    <TextUnit id="301" loc="1.7.20">Ipsa nihil; pavido est lingua retenta metu.</TextUnit>
    <TextUnit id="302" loc="1.7.21">Sed taciti fecere tamen convicia vultus;</TextUnit>
    <TextUnit id="303" loc="1.7.22">Egit me lacrimis ore silente reum.</TextUnit>
    <TextUnit id="304" loc="1.7.23">Ante meos umeris vellem cecidisse lacertos;</TextUnit>
    <TextUnit id="305" loc="1.7.24">Utiliter potui parte carere mei.</TextUnit>
    <TextUnit id="306" loc="1.7.25">In mea vaesanas habui dispendia vires</TextUnit>
    <TextUnit id="307" loc="1.7.26">Et valui poenam fortis in ipse meam.</TextUnit>
    <TextUnit id="308" loc="1.7.27">Quid mihi vobiscum, caedis scelerumque ministrae?</TextUnit>
    <TextUnit id="309" loc="1.7.28">Debita sacrilegae vincla subite manus!</TextUnit>
    <TextUnit id="310" loc="1.7.29">An, si pulsassem minimum de plebe Quiritem,</TextUnit>
    <TextUnit id="311" loc="1.7.30">Plecterer --- in dominam ius mihi maius erit?</TextUnit>
    <TextUnit id="312" loc="1.7.31">Pessima Tydides scelerum monimenta reliquit.</TextUnit>
    <TextUnit id="313" loc="1.7.32">Ille deam primus perculit --- alter ego!</TextUnit>
    <TextUnit id="314" loc="1.7.33">Et minus ille nocens. mihi, quam profitebar amare</TextUnit>
    <TextUnit id="315" loc="1.7.34">Laesa est; Tydides saevus in hoste fuit.</TextUnit>
    <TextUnit id="316" loc="1.7.35">I nunc, magnificos victor molire triumphos,</TextUnit>
    <TextUnit id="317" loc="1.7.36">Cinge comam lauro votaque redde Iovi,</TextUnit>
    <TextUnit id="318" loc="1.7.37">Quaeque tuos currus comitantum turba sequetur,</TextUnit>
    <TextUnit id="319" loc="1.7.38">Clamet 'io! forti victa puella viro est!'</TextUnit>
    <TextUnit id="320" loc="1.7.39">Ante eat effuso tristis captiva capillo,</TextUnit>
    <TextUnit id="321" loc="1.7.40">Si sinerent laesae, candida tota, genae.</TextUnit>
    <TextUnit id="322" loc="1.7.41">Aptius impressis fuerat livere labellis</TextUnit>
    <TextUnit id="323" loc="1.7.42">Et collum blandi dentis habere notam.</TextUnit>
    <TextUnit id="324" loc="1.7.43">Denique, si tumidi ritu torrentis agebar,</TextUnit>
    <TextUnit id="325" loc="1.7.44">Caecaque me praedam fecerat ira suam,</TextUnit>
    <TextUnit id="326" loc="1.7.45">Nonne satis fuerat timidae inclamasse puellae,</TextUnit>
    <TextUnit id="327" loc="1.7.46">Nec nimium rigidas intonuisse minas,</TextUnit>
    <TextUnit id="328" loc="1.7.47">Aut tunicam summa deducere turpiter ora</TextUnit>
    <TextUnit id="329" loc="1.7.48">Ad mediam? --- mediae zona tulisset opem.</TextUnit>
    <TextUnit id="330" loc="1.7.49">At nunc sustinui raptis a fronte capillis</TextUnit>
    <TextUnit id="331" loc="1.7.50">Ferreus ingenuas ungue notare genas.</TextUnit>
    <TextUnit id="332" loc="1.7.51">Adstitit illa amens albo et sine sanguine vultu,</TextUnit>
    <TextUnit id="333" loc="1.7.52">Caeduntur Pariis qualia saxa iugis.</TextUnit>
    <TextUnit id="334" loc="1.7.53">Exanimis artus et membra trementia vidi ---</TextUnit>
    <TextUnit id="335" loc="1.7.54">Ut cum populeas ventilat aura comas,</TextUnit>
    <TextUnit id="336" loc="1.7.55">Ut leni Zephyro gracilis vibratur harundo,</TextUnit>
    <TextUnit id="337" loc="1.7.56">Summave cum tepido stringitur unda Noto;</TextUnit>
    <TextUnit id="338" loc="1.7.57">Suspensaeque diu lacrimae fluxere per ora,</TextUnit>
    <TextUnit id="339" loc="1.7.58">Qualiter abiecta de nive manat aqua.</TextUnit>
    <TextUnit id="340" loc="1.7.59">Tunc ego me primum coepi sentire nocentem ---</TextUnit>
    <TextUnit id="341" loc="1.7.60">Sanguis erant lacrimae, quas dabat illa, meus.</TextUnit>
    <TextUnit id="342" loc="1.7.61">Ter tamen ante pedes volui procumbere supplex;</TextUnit>
    <TextUnit id="343" loc="1.7.62">Ter formidatas reppulit illa manus.</TextUnit>
    <TextUnit id="344" loc="1.7.63">At tu ne dubita --- minuet vindicta dolorem ---</TextUnit>
    <TextUnit id="345" loc="1.7.64">Protinus in vultus unguibus ire meos.</TextUnit>
    <TextUnit id="346" loc="1.7.65">Nec nostris oculis nec nostris parce capillis:</TextUnit>
    <TextUnit id="347" loc="1.7.66">Quamlibet infirmas adiuvat ira manus;</TextUnit>
    <TextUnit id="348" loc="1.7.67">Neve mei sceleris tam tristia signa supersint,</TextUnit>
    <TextUnit id="349" loc="1.7.68">Pone recompositas in statione comas!</TextUnit>
    <TextUnit id="350" loc="1.8.1">Est quaedam --- quicumque volet cognoscere lenam,</TextUnit>
    <TextUnit id="351" loc="1.8.2">Audiat! --- est quaedam nomine Dipsas anus.</TextUnit>
    <TextUnit id="352" loc="1.8.3">Ex re nomen habet --- nigri non illa parentem</TextUnit>
    <TextUnit id="353" loc="1.8.4">Memnonis in roseis sobria vidit equis.</TextUnit>
    <TextUnit id="354" loc="1.8.5">Illa magas artes Aeaeaque carmina novit</TextUnit>
    <TextUnit id="355" loc="1.8.6">Inque caput liquidas arte recurvat aquas;</TextUnit>
    <TextUnit id="356" loc="1.8.7">Scit bene, quid gramen, quid torto concita rhombo</TextUnit>
    <TextUnit id="357" loc="1.8.8">Licia, quid valeat virus amantis equae.</TextUnit>
    <TextUnit id="358" loc="1.8.9">Cum voluit, toto glomerantur nubila caelo;</TextUnit>
    <TextUnit id="359" loc="1.8.10">Cum voluit, puro fulget in orbe dies.</TextUnit>
    <TextUnit id="360" loc="1.8.11">Sanguine, siqua fides, stillantia sidera vidi;</TextUnit>
    <TextUnit id="361" loc="1.8.12">Purpureus Lunae sanguine vultus erat.</TextUnit>
    <TextUnit id="362" loc="1.8.13">Hanc ego nocturnas versam volitare per umbras</TextUnit>
    <TextUnit id="363" loc="1.8.14">Suspicor et pluma corpus anile tegi.</TextUnit>
    <TextUnit id="364" loc="1.8.15">Suspicor, et fama est. oculis quoque pupula duplex</TextUnit>
    <TextUnit id="365" loc="1.8.16">Fulminat, et gemino lumen ab orbe venit.</TextUnit>
    <TextUnit id="366" loc="1.8.17">Evocat antiquis proavos atavosque sepulcris</TextUnit>
    <TextUnit id="367" loc="1.8.18">Et solidam longo carmine findit humum.</TextUnit>
    <TextUnit id="368" loc="1.8.19">Haec sibi proposuit thalamos temerare pudicos;</TextUnit>
    <TextUnit id="369" loc="1.8.20">Nec tamen eloquio lingua nocente caret.</TextUnit>
    <TextUnit id="370" loc="1.8.21">Fors me sermoni testem dedit; illa monebat</TextUnit>
    <TextUnit id="371" loc="1.8.22">Talia --- me duplices occuluere fores:</TextUnit>
    <TextUnit id="372" loc="1.8.23">'Scis here te, mea lux, iuveni placuisse beato?</TextUnit>
    <TextUnit id="373" loc="1.8.24">Haesit et in vultu constitit usque tuo.</TextUnit>
    <TextUnit id="374" loc="1.8.25">Et cur non placeas? nulli tua forma secunda est;</TextUnit>
    <TextUnit id="375" loc="1.8.26">Me miseram, dignus corpore cultus abest!</TextUnit>
    <TextUnit id="376" loc="1.8.27">Tam felix esses quam formosissima, vellem ---</TextUnit>
    <TextUnit id="377" loc="1.8.28">Non ego, te facta divite, pauper ero.</TextUnit>
    <TextUnit id="378" loc="1.8.29">Stella tibi oppositi nocuit contraria Martis.</TextUnit>
    <TextUnit id="379" loc="1.8.30">Mars abiit; signo nunc Venus apta suo.</TextUnit>
    <TextUnit id="380" loc="1.8.31">Prosit ut adveniens, en adspice! dives amator</TextUnit>
    <TextUnit id="381" loc="1.8.32">Te cupiit; curae, quid tibi desit, habet.</TextUnit>
    <TextUnit id="382" loc="1.8.33">Est etiam facies, qua se tibi conparet, illi;</TextUnit>
    <TextUnit id="383" loc="1.8.34">Si te non emptam vellet, emendus erat.'</TextUnit>
    <TextUnit id="384" loc="1.8.35">Erubuit. 'decet alba quidem pudor ora, sed iste,</TextUnit>
    <TextUnit id="385" loc="1.8.36">Si simules, prodest; verus obesse solet.</TextUnit>
    <TextUnit id="386" loc="1.8.37">Cum bene deiectis gremium spectabis ocellis,</TextUnit>
    <TextUnit id="387" loc="1.8.38">Quantum quisque ferat, respiciendus erit.</TextUnit>
    <TextUnit id="388" loc="1.8.39">Forsitan inmundae Tatio regnante Sabinae</TextUnit>
    <TextUnit id="389" loc="1.8.40">Noluerint habiles pluribus esse viris;</TextUnit>
    <TextUnit id="390" loc="1.8.41">Nunc Mars externis animos exercet in armis,</TextUnit>
    <TextUnit id="391" loc="1.8.42">At Venus Aeneae regnat in urbe sui.</TextUnit>
    <TextUnit id="392" loc="1.8.43">Ludunt formosae; casta est, quam nemo rogavit ---</TextUnit>
    <TextUnit id="393" loc="1.8.44">Aut, si rusticitas non vetat, ipsa rogat.</TextUnit>
    <TextUnit id="394" loc="1.8.45">Has quoque, quae frontis rugas in vertice portant,</TextUnit>
    <TextUnit id="395" loc="1.8.46">Excute; de rugis crimina multa cadent.</TextUnit>
    <TextUnit id="396" loc="1.8.47">Penelope iuvenum vires temptabat in arcu;</TextUnit>
    <TextUnit id="397" loc="1.8.48">Qui latus argueret, corneus arcus erat.</TextUnit>
    <TextUnit id="398" loc="1.8.49">Labitur occulte fallitque volubilis aetas,</TextUnit>
    <TextUnit id="399" loc="1.8.50">Ut celer admissis labitur amnis aquis.</TextUnit>
    <TextUnit id="400" loc="1.8.51">Aera nitent usu, vestis bona quaerit haberi,</TextUnit>
    <TextUnit id="401" loc="1.8.52">Canescunt turpi tecta relicta situ ---</TextUnit>
    <TextUnit id="402" loc="1.8.53">Forma, nisi admittas, nullo exercente senescit.</TextUnit>
    <TextUnit id="403" loc="1.8.54">Nec satis effectus unus et alter habent;</TextUnit>
    <TextUnit id="404" loc="1.8.55">Certior e multis nec tam invidiosa rapina est.</TextUnit>
    <TextUnit id="405" loc="1.8.56">Plena venit canis de grege praeda lupis.</TextUnit>
    <TextUnit id="406" loc="1.8.57">Ecce, quid iste tuus praeter nova carmina vates</TextUnit>
    <TextUnit id="407" loc="1.8.58">Donat? amatoris milia multa leges.</TextUnit>
    <TextUnit id="408" loc="1.8.59">Ipse deus vatum palla spectabilis aurea</TextUnit>
    <TextUnit id="409" loc="1.8.60">Tractat inauratae consona fila lyrae.</TextUnit>
    <TextUnit id="410" loc="1.8.61">Qui dabit, ille tibi magno sit maior Homero;</TextUnit>
    <TextUnit id="411" loc="1.8.62">Crede mihi, res est ingeniosa dare.</TextUnit>
    <TextUnit id="412" loc="1.8.63">Nec tu, siquis erit capitis mercede redemptus,</TextUnit>
    <TextUnit id="413" loc="1.8.64">Despice; gypsati crimen inane pedis.</TextUnit>
    <TextUnit id="414" loc="1.8.65">Nec te decipiant veteres circum atria cerae.</TextUnit>
    <TextUnit id="415" loc="1.8.66">Tolle tuos tecum, pauper amator, avos!</TextUnit>
    <TextUnit id="416" loc="1.8.67">Qui, quia pulcher erit, poscet sine munere noctem,</TextUnit>
    <TextUnit id="417" loc="1.8.68">Quod det, amatorem flagitet ante suum!</TextUnit>
    <TextUnit id="418" loc="1.8.69">Parcius exigito pretium, dum retia tendis,</TextUnit>
    <TextUnit id="419" loc="1.8.70">Ne fugiant; captos legibus ure tuis!</TextUnit>
    <TextUnit id="420" loc="1.8.71">Nec nocuit simulatus amor; sine, credat amari,</TextUnit>
    <TextUnit id="421" loc="1.8.72">Et cave ne gratis hic tibi constet amor!</TextUnit>
    <TextUnit id="422" loc="1.8.73">Saepe nega noctes. capitis modo finge dolorem,</TextUnit>
    <TextUnit id="423" loc="1.8.74">Et modo, quae causas praebeat, Isis erit.</TextUnit>
    <TextUnit id="424" loc="1.8.75">Mox recipe, ut nullum patiendi colligat usum,</TextUnit>
    <TextUnit id="425" loc="1.8.76">Neve relentescat saepe repulsus amor.</TextUnit>
    <TextUnit id="426" loc="1.8.77">Surda sit oranti tua ianua, laxa ferenti;</TextUnit>
    <TextUnit id="427" loc="1.8.78">Audiat exclusi verba receptus amans;</TextUnit>
    <TextUnit id="428" loc="1.8.79">Et, quasi laesa prior, nonnumquam irascere laeso ---</TextUnit>
    <TextUnit id="429" loc="1.8.80">Vanescit culpa culpa repensa tua.</TextUnit>
    <TextUnit id="430" loc="1.8.81">Sed numquam dederis spatiosum tempus in iram:</TextUnit>
    <TextUnit id="431" loc="1.8.82">Saepe simultates ira morata facit.</TextUnit>
    <TextUnit id="432" loc="1.8.83">Quin etiam discant oculi lacrimare coacti,</TextUnit>
    <TextUnit id="433" loc="1.8.84">Et faciant udas illa vel ille genas;</TextUnit>
    <TextUnit id="434" loc="1.8.85">Nec, siquem falles, tu periurare timeto ---</TextUnit>
    <TextUnit id="435" loc="1.8.86">Commodat in lusus numina surda Venus.</TextUnit>
    <TextUnit id="436" loc="1.8.87">Servus et ad partes sollers ancilla parentur,</TextUnit>
    <TextUnit id="437" loc="1.8.88">Qui doceant, apte quid tibi possit emi;</TextUnit>
    <TextUnit id="438" loc="1.8.89">Et sibi pauca rogent --- multos si pauca rogabunt,</TextUnit>
    <TextUnit id="439" loc="1.8.90">Postmodo de stipula grandis acervus erit.</TextUnit>
    <TextUnit id="440" loc="1.8.91">Et soror et mater, nutrix quoque carpat amantem;</TextUnit>
    <TextUnit id="441" loc="1.8.92">Fit cito per multas praeda petita manus.</TextUnit>
    <TextUnit id="442" loc="1.8.93">Cum te deficient poscendi munera causae,</TextUnit>
    <TextUnit id="443" loc="1.8.94">Natalem libo testificare tuum!</TextUnit>
    <TextUnit id="444" loc="1.8.95">Ne securus amet nullo rivale, caveto;</TextUnit>
    <TextUnit id="445" loc="1.8.96">Non bene, si tollas proelia, durat amor.</TextUnit>
    <TextUnit id="446" loc="1.8.97">Ille viri videat toto vestigia lecto</TextUnit>
    <TextUnit id="447" loc="1.8.98">Factaque lascivis livida colla notis.</TextUnit>
    <TextUnit id="448" loc="1.8.99">Munera praecipue videat, quae miserit alter.</TextUnit>
    <TextUnit id="449" loc="1.8.100">Si dederit nemo, Sacra roganda Via est.</TextUnit>
    <TextUnit id="450" loc="1.8.101">Cum multa abstuleris, ut non tamen omnia donet,</TextUnit>
    <TextUnit id="451" loc="1.8.102">Quod numquam reddas, commodet, ipsa roga!</TextUnit>
    <TextUnit id="452" loc="1.8.103">Lingua iuvet mentemque tegat --- blandire noceque;</TextUnit>
    <TextUnit id="453" loc="1.8.104">Inpia sub dulci melle venena latent.</TextUnit>
    <TextUnit id="454" loc="1.8.105">Haec si praestiteris usu mihi cognita longo,</TextUnit>
    <TextUnit id="455" loc="1.8.106">Nec tulerint voces ventus et aura meas,</TextUnit>
    <TextUnit id="456" loc="1.8.107">Saepe mihi dices vivae bene, saepe rogabis,</TextUnit>
    <TextUnit id="457" loc="1.8.108">Ut mea defunctae molliter ossa cubent.'</TextUnit>
    <TextUnit id="458" loc="1.8.109">Vox erat in cursu, cum me mea prodidit umbra,</TextUnit>
    <TextUnit id="459" loc="1.8.110">At nostrae vix se continuere manus,</TextUnit>
    <TextUnit id="460" loc="1.8.111">Quin albam raramque comam lacrimosaque vino</TextUnit>
    <TextUnit id="461" loc="1.8.112">Lumina rugosas distraherentque genas.</TextUnit>
    <TextUnit id="462" loc="1.8.113">Di tibi dent nullosque Lares inopemque senectam,</TextUnit>
    <TextUnit id="463" loc="1.8.114">Et longas hiemes perpetuamque sitim!</TextUnit>
    <TextUnit id="464" loc="1.9.1">Militat omnis amans, et habet sua castra Cupido;</TextUnit>
    <TextUnit id="465" loc="1.9.2">Attice, crede mihi, militat omnis amans.</TextUnit>
    <TextUnit id="466" loc="1.9.3">Quae bello est habilis, Veneri quoque convenit aetas.</TextUnit>
    <TextUnit id="467" loc="1.9.4">Turpe senex miles, turpe senilis amor.</TextUnit>
    <TextUnit id="468" loc="1.9.5">Quos petiere duces animos in milite forti,</TextUnit>
    <TextUnit id="469" loc="1.9.6">Hos petit in socio bella puella viro.</TextUnit>
    <TextUnit id="470" loc="1.9.7">Pervigilant ambo; terra requiescit uterque ---</TextUnit>
    <TextUnit id="471" loc="1.9.8">Ille fores dominae servat, at ille ducis.</TextUnit>
    <TextUnit id="472" loc="1.9.9">Militis officium longa est via; mitte puellam,</TextUnit>
    <TextUnit id="473" loc="1.9.10">Strenuus exempto fine sequetur amans.</TextUnit>
    <TextUnit id="474" loc="1.9.11">Ibit in adversos montes duplicataque nimbo</TextUnit>
    <TextUnit id="475" loc="1.9.12">Flumina, congestas exteret ille nives,</TextUnit>
    <TextUnit id="476" loc="1.9.13">Nec freta pressurus tumidos causabitur Euros</TextUnit>
    <TextUnit id="477" loc="1.9.14">Aptaque verrendis sidera quaeret aquis.</TextUnit>
    <TextUnit id="478" loc="1.9.15">Quis nisi vel miles vel amans et frigora noctis</TextUnit>
    <TextUnit id="479" loc="1.9.16">Et denso mixtas perferet imbre nives?</TextUnit>
    <TextUnit id="480" loc="1.9.17">Mittitur infestos alter speculator in hostes;</TextUnit>
    <TextUnit id="481" loc="1.9.18">In rivale oculos alter, ut hoste, tenet.</TextUnit>
    <TextUnit id="482" loc="1.9.19">Ille graves urbes, hic durae limen amicae</TextUnit>
    <TextUnit id="483" loc="1.9.20">Obsidet; hic portas frangit, at ille fores.</TextUnit>
    <TextUnit id="484" loc="1.9.21">Saepe soporatos invadere profuit hostes</TextUnit>
    <TextUnit id="485" loc="1.9.22">Caedere et armata vulgus inerme manu.</TextUnit>
    <TextUnit id="486" loc="1.9.23">Sic fera Threicii ceciderunt agmina Rhesi,</TextUnit>
    <TextUnit id="487" loc="1.9.24">Et dominum capti deseruistis equi.</TextUnit>
    <TextUnit id="488" loc="1.9.25">Nempe maritorum somnis utuntur amantes,</TextUnit>
    <TextUnit id="489" loc="1.9.26">Et sua sopitis hostibus arma movent.</TextUnit>
    <TextUnit id="490" loc="1.9.27">Custodum transire manus vigilumque catervas</TextUnit>
    <TextUnit id="491" loc="1.9.28">Militis et miseri semper amantis opus.</TextUnit>
    <TextUnit id="492" loc="1.9.29">Mars dubius nec certa Venus; victique resurgunt,</TextUnit>
    <TextUnit id="493" loc="1.9.30">Quosque neges umquam posse iacere, cadunt.</TextUnit>
    <TextUnit id="494" loc="1.9.31">Ergo desidiam quicumque vocabat amorem,</TextUnit>
    <TextUnit id="495" loc="1.9.32">Desinat. ingenii est experientis amor.</TextUnit>
    <TextUnit id="496" loc="1.9.33">Ardet in abducta Briseide magnus Achilles ---</TextUnit>
    <TextUnit id="497" loc="1.9.34">Dum licet, Argeas frangite, Troes, opes!</TextUnit>
    <TextUnit id="498" loc="1.9.35">Hector ab Andromaches conplexibus ibat ad arma,</TextUnit>
    <TextUnit id="499" loc="1.9.36">Et, galeam capiti quae daret, uxor erat.</TextUnit>
    <TextUnit id="500" loc="1.9.37">Summa ducum, Atrides, visa Priameide fertur</TextUnit>
    <TextUnit id="501" loc="1.9.38">Maenadis effusis obstipuisse comis.</TextUnit>
    <TextUnit id="502" loc="1.9.39">Mars quoque deprensus fabrilia vincula sensit;</TextUnit>
    <TextUnit id="503" loc="1.9.40">Notior in caelo fabula nulla fuit.</TextUnit>
    <TextUnit id="504" loc="1.9.41">Ipse ego segnis eram discinctaque in otia natus;</TextUnit>
    <TextUnit id="505" loc="1.9.42">Mollierant animos lectus et umbra meos.</TextUnit>
    <TextUnit id="506" loc="1.9.43">Inpulit ignavum formosae cura puellae</TextUnit>
    <TextUnit id="507" loc="1.9.44">Iussit et in castris aera merere suis.</TextUnit>
    <TextUnit id="508" loc="1.9.45">Inde vides agilem nocturnaque bella gerentem.</TextUnit>
    <TextUnit id="509" loc="1.9.46">Qui nolet fieri desidiosus, amet!</TextUnit>
    <TextUnit id="510" loc="1.10.1">Qualis ab Eurota Phrygiis avecta carinis</TextUnit>
    <TextUnit id="511" loc="1.10.2">Coniugibus belli causa duobus erat,</TextUnit>
    <TextUnit id="512" loc="1.10.3">Qualis erat Lede, quam plumis abditus albis</TextUnit>
    <TextUnit id="513" loc="1.10.4">Callidus in falsa lusit adulter ave,</TextUnit>
    <TextUnit id="514" loc="1.10.5">Qualis Amymone siccis erravit in agris,</TextUnit>
    <TextUnit id="515" loc="1.10.6">Cum premeret summi verticis urna comas ---</TextUnit>
    <TextUnit id="516" loc="1.10.7">Talis eras; aquilamque in te taurumque timebam,</TextUnit>
    <TextUnit id="517" loc="1.10.8">Et quidquid magno de Iove fecit amor.</TextUnit>
    <TextUnit id="518" loc="1.10.9">Nunc timor omnis abest, animique resanuit error,</TextUnit>
    <TextUnit id="519" loc="1.10.10">Nec facies oculos iam capit ista meos.</TextUnit>
    <TextUnit id="520" loc="1.10.11">Cur sim mutatus, quaeris? quia munera poscis.</TextUnit>
    <TextUnit id="521" loc="1.10.12">Haec te non patitur causa placere mihi.</TextUnit>
    <TextUnit id="522" loc="1.10.13">Donec eras simplex, animum cum corpore amavi;</TextUnit>
    <TextUnit id="523" loc="1.10.14">Nunc mentis vitio laesa figura tua est.</TextUnit>
    <TextUnit id="524" loc="1.10.15">Et puer est et nudus Amor; sine sordibus annos</TextUnit>
    <TextUnit id="525" loc="1.10.16">Et nullas vestes, ut sit apertus, habet.</TextUnit>
    <TextUnit id="526" loc="1.10.17">Quid puerum Veneris pretio prostare iubetis?</TextUnit>
    <TextUnit id="527" loc="1.10.18">Quo pretium condat, non habet ille sinum!</TextUnit>
    <TextUnit id="528" loc="1.10.19">Nec Venus apta feris Veneris nec filius armis ---</TextUnit>
    <TextUnit id="529" loc="1.10.20">Non decet inbelles aera merere deos.</TextUnit>
    <TextUnit id="530" loc="1.10.21">Stat meretrix certo cuivis mercabilis aere,</TextUnit>
    <TextUnit id="531" loc="1.10.22">Et miseras iusso corpore quaerit opes;</TextUnit>
    <TextUnit id="532" loc="1.10.23">Devovet imperium tamen haec lenonis avari</TextUnit>
    <TextUnit id="533" loc="1.10.24">Et, quod vos facitis sponte, coacta facit.</TextUnit>
    <TextUnit id="534" loc="1.10.25">Sumite in exemplum pecudes ratione carentes;</TextUnit>
    <TextUnit id="535" loc="1.10.26">Turpe erit, ingenium mitius esse feris.</TextUnit>
    <TextUnit id="536" loc="1.10.27">Non equa munus equum, non taurum vacca poposcit;</TextUnit>
    <TextUnit id="537" loc="1.10.28">Non aries placitam munere captat ovem.</TextUnit>
    <TextUnit id="538" loc="1.10.29">Sola viro mulier spoliis exultat ademptis,</TextUnit>
    <TextUnit id="539" loc="1.10.30">Sola locat noctes, sola licenda venit,</TextUnit>
    <TextUnit id="540" loc="1.10.31">Et vendit quod utrumque iuvat quod uterque petebat,</TextUnit>
    <TextUnit id="541" loc="1.10.32">Et pretium, quanti gaudeat ipsa, facit.</TextUnit>
    <TextUnit id="542" loc="1.10.33">Quae Venus ex aequo ventura est grata duobus,</TextUnit>
    <TextUnit id="543" loc="1.10.34">Altera cur illam vendit et alter emit?</TextUnit>
    <TextUnit id="544" loc="1.10.35">Cur mihi sit damno, tibi sit lucrosa voluptas,</TextUnit>
    <TextUnit id="545" loc="1.10.36">Quam socio motu femina virque ferunt?</TextUnit>
    <TextUnit id="546" loc="1.10.37">Non bene conducti vendunt periuria testes,</TextUnit>
    <TextUnit id="547" loc="1.10.38">Non bene selecti iudicis arca patet.</TextUnit>
    <TextUnit id="548" loc="1.10.39">Turpe reos empta miseros defendere lingua;</TextUnit>
    <TextUnit id="549" loc="1.10.40">Quod faciat magni, turpe tribunal, opes;</TextUnit>
    <TextUnit id="550" loc="1.10.41">Turpe tori reditu census augere paternos,</TextUnit>
    <TextUnit id="551" loc="1.10.42">Et faciem lucro prostituisse suam.</TextUnit>
    <TextUnit id="552" loc="1.10.43">Gratia pro rebus merito debetur inemptis;</TextUnit>
    <TextUnit id="553" loc="1.10.44">Pro male conducto gratia nulla toro.</TextUnit>
    <TextUnit id="554" loc="1.10.45">Omnia conductor solvit; mercede soluta</TextUnit>
    <TextUnit id="555" loc="1.10.46">Non manet officio debitor ille tuo.</TextUnit>
    <TextUnit id="556" loc="1.10.47">Parcite, formosae, pretium pro nocte pacisci;</TextUnit>
    <TextUnit id="557" loc="1.10.48">Non habet eventus sordida praeda bonos.</TextUnit>
    <TextUnit id="558" loc="1.10.49">Non fuit armillas tanti pepigisse Sabinas,</TextUnit>
    <TextUnit id="559" loc="1.10.50">Ut premerent sacrae virginis arma caput;</TextUnit>
    <TextUnit id="560" loc="1.10.51">E quibus exierat, traiecit viscera ferro</TextUnit>
    <TextUnit id="561" loc="1.10.52">Filius, et poenae causa monile fuit.</TextUnit>
    <TextUnit id="562" loc="1.10.53">Nec tamen indignum est a divite praemia posci;</TextUnit>
    <TextUnit id="563" loc="1.10.54">Munera poscenti quod dare possit, habet.</TextUnit>
    <TextUnit id="564" loc="1.10.55">Carpite de plenis pendentes vitibus uvas;</TextUnit>
    <TextUnit id="565" loc="1.10.56">Praebeat Alcinoi poma benignus ager!</TextUnit>
    <TextUnit id="566" loc="1.10.57">Officium pauper numeret studiumque fidemque;</TextUnit>
    <TextUnit id="567" loc="1.10.58">Quod quis habet, dominae conferat omne suae.</TextUnit>
    <TextUnit id="568" loc="1.10.59">Est quoque carminibus meritas celebrare puellas</TextUnit>
    <TextUnit id="569" loc="1.10.60">Dos mea; quam volui, nota fit arte mea.</TextUnit>
    <TextUnit id="570" loc="1.10.61">Scindentur vestes, gemmae frangentur et aurum;</TextUnit>
    <TextUnit id="571" loc="1.10.62">Carmina quam tribuent, fama perennis erit.</TextUnit>
    <TextUnit id="572" loc="1.10.63">Nec dare, sed pretium posci dedignor et odi;</TextUnit>
    <TextUnit id="573" loc="1.10.64">Quod nego poscenti, desine velle, dabo!</TextUnit>
    <TextUnit id="574" loc="1.11.1">Colligere incertos et in ordine ponere crines</TextUnit>
    <TextUnit id="575" loc="1.11.2">Docta neque ancillas inter habenda Nape,</TextUnit>
    <TextUnit id="576" loc="1.11.3">Inque ministeriis furtivae cognita noctis</TextUnit>
    <TextUnit id="577" loc="1.11.4">Utilis et dandis ingeniosa notis</TextUnit>
    <TextUnit id="578" loc="1.11.5">Saepe venire ad me dubitantem hortata Corinnam,</TextUnit>
    <TextUnit id="579" loc="1.11.6">Saepe laboranti fida reperta mihi ---</TextUnit>
    <TextUnit id="580" loc="1.11.7">Accipe et ad dominam peraratas mane tabellas</TextUnit>
    <TextUnit id="581" loc="1.11.8">Perfer et obstantes sedula pelle moras!</TextUnit>
    <TextUnit id="582" loc="1.11.9">Nec silicum venae nec durum in pectore ferrum,</TextUnit>
    <TextUnit id="583" loc="1.11.10">Nec tibi simplicitas ordine maior adest.</TextUnit>
    <TextUnit id="584" loc="1.11.11">Credibile est et te sensisse Cupidinis arcus ---</TextUnit>
    <TextUnit id="585" loc="1.11.12">In me militiae signa tuere tuae!</TextUnit>
    <TextUnit id="586" loc="1.11.13">Si quaeret quid agam, spe noctis vivere dices;</TextUnit>
    <TextUnit id="587" loc="1.11.14">Cetera fert blanda cera notata manu.</TextUnit>
    <TextUnit id="588" loc="1.11.15">Dum loquor, hora fugit. vacuae bene redde tabellas,</TextUnit>
    <TextUnit id="589" loc="1.11.16">Verum continuo fac tamen illa legat.</TextUnit>
    <TextUnit id="590" loc="1.11.17">Adspicias oculos mando frontemque legentis;</TextUnit>
    <TextUnit id="591" loc="1.11.18">Et tacito vultu scire futura licet.</TextUnit>
    <TextUnit id="592" loc="1.11.19">Nec mora, perlectis rescribat multa, iubeto;</TextUnit>
    <TextUnit id="593" loc="1.11.20">Odi, cum late splendida cera vacat.</TextUnit>
    <TextUnit id="594" loc="1.11.21">Conprimat ordinibus versus, oculosque moretur</TextUnit>
    <TextUnit id="595" loc="1.11.22">Margine in extremo littera rasa meos.</TextUnit>
    <TextUnit id="596" loc="1.11.23">Quid digitos opus est graphio lassare tenendo?</TextUnit>
    <TextUnit id="597" loc="1.11.24">Hoc habeat scriptum tota tabella 'veni!'</TextUnit>
    <TextUnit id="598" loc="1.11.25">Non ego victrices lauro redimire tabellas</TextUnit>
    <TextUnit id="599" loc="1.11.26">Nec Veneris media ponere in aede morer.</TextUnit>
    <TextUnit id="600" loc="1.11.27">Subscribam: 'Veneri fidas sibi Naso ministras</TextUnit>
    <TextUnit id="601" loc="1.11.28">Dedicat, at nuper vile fuistis acer.'</TextUnit>
    <TextUnit id="602" loc="1.12.1">Flete meos casus --- tristes rediere tabellae</TextUnit>
    <TextUnit id="603" loc="1.12.2">Infelix hodie littera posse negat.</TextUnit>
    <TextUnit id="604" loc="1.12.3">Omina sunt aliquid; modo cum discedere vellet,</TextUnit>
    <TextUnit id="605" loc="1.12.4">Ad limen digitos restitit icta Nape.</TextUnit>
    <TextUnit id="606" loc="1.12.5">Missa foras iterum limen transire memento</TextUnit>
    <TextUnit id="607" loc="1.12.6">Cautius atque alte sobria ferre pedem!</TextUnit>
    <TextUnit id="608" loc="1.12.7">Ite hinc, difficiles, funebria ligna, tabellae,</TextUnit>
    <TextUnit id="609" loc="1.12.8">Tuque, negaturis cera referta notis! ---</TextUnit>
    <TextUnit id="610" loc="1.12.9">Quam, puto, de longae collectam flore cicutae</TextUnit>
    <TextUnit id="611" loc="1.12.10">Melle sub infami Corsica misit apis.</TextUnit>
    <TextUnit id="612" loc="1.12.11">At tamquam minio penitus medicata rubebas ---</TextUnit>
    <TextUnit id="613" loc="1.12.12">Ille color vere sanguinolentus erat.</TextUnit>
    <TextUnit id="614" loc="1.12.13">Proiectae triviis iaceatis, inutile lignum,</TextUnit>
    <TextUnit id="615" loc="1.12.14">Vosque rotae frangat praetereuntis onus!</TextUnit>
    <TextUnit id="616" loc="1.12.15">Illum etiam, qui vos ex arbore vertit in usum,</TextUnit>
    <TextUnit id="617" loc="1.12.16">Convincam puras non habuisse manus.</TextUnit>
    <TextUnit id="618" loc="1.12.17">Praebuit illa arbor misero suspendia collo,</TextUnit>
    <TextUnit id="619" loc="1.12.18">Carnifici diras praebuit illa cruces;</TextUnit>
    <TextUnit id="620" loc="1.12.19">Illa dedit turpes raucis bubonibus umbras,</TextUnit>
    <TextUnit id="621" loc="1.12.20">Vulturis in ramis et strigis ova tulit.</TextUnit>
    <TextUnit id="622" loc="1.12.21">His ego commisi nostros insanus amores</TextUnit>
    <TextUnit id="623" loc="1.12.22">Molliaque ad dominam verba ferenda dedi?</TextUnit>
    <TextUnit id="624" loc="1.12.23">Aptius hae capiant vadimonia garrula cerae,</TextUnit>
    <TextUnit id="625" loc="1.12.24">Quas aliquis duro cognitor ore legat;</TextUnit>
    <TextUnit id="626" loc="1.12.25">Inter ephemeridas melius tabulasque iacerent,</TextUnit>
    <TextUnit id="627" loc="1.12.26">In quibus absumptas fleret avarus opes.</TextUnit>
    <TextUnit id="628" loc="1.12.27">Ergo ego vos rebus duplices pro nomine sensi.</TextUnit>
    <TextUnit id="629" loc="1.12.28">Auspicii numerus non erat ipse boni.</TextUnit>
    <TextUnit id="630" loc="1.12.29">Quid precer iratus, nisi vos cariosa senectus</TextUnit>
    <TextUnit id="631" loc="1.12.30">Rodat, et inmundo cera sit alba situ?</TextUnit>
    <TextUnit id="632" loc="1.13.1">Iam super oceanum venit a seniore marito</TextUnit>
    <TextUnit id="633" loc="1.13.2">Flava pruinoso quae vehit axe diem.</TextUnit>
    <TextUnit id="634" loc="1.13.3">'Quo properas, Aurora? mane! --- sic Memnonis umbris</TextUnit>
    <TextUnit id="635" loc="1.13.4">Annua sollemni caede parentet avis!</TextUnit>
    <TextUnit id="636" loc="1.13.5">Nunc iuvat in teneris dominae iacuisse lacertis;</TextUnit>
    <TextUnit id="637" loc="1.13.6">Si quando, lateri nunc bene iuncta meo est.</TextUnit>
    <TextUnit id="638" loc="1.13.7">Nunc etiam somni pingues et frigidus aer,</TextUnit>
    <TextUnit id="639" loc="1.13.8">Et liquidum tenui gutture cantat avis.</TextUnit>
    <TextUnit id="640" loc="1.13.9">Quo properas, ingrata viris, ingrata puellis?</TextUnit>
    <TextUnit id="641" loc="1.13.10">Roscida purpurea supprime lora manu!</TextUnit>
    <TextUnit id="642" loc="1.13.11">Ante tuos ortus melius sua sidera servat</TextUnit>
    <TextUnit id="643" loc="1.13.12">Navita nec media nescius errat aqua;</TextUnit>
    <TextUnit id="644" loc="1.13.13">Te surgit quamvis lassus veniente viator,</TextUnit>
    <TextUnit id="645" loc="1.13.14">Et miles saevas aptat ad arma manus.</TextUnit>
    <TextUnit id="646" loc="1.13.15">Prima bidente vides oneratos arva colentes;</TextUnit>
    <TextUnit id="647" loc="1.13.16">Prima vocas tardos sub iuga panda boves.</TextUnit>
    <TextUnit id="648" loc="1.13.17">Tu pueros somno fraudas tradisque magistris,</TextUnit>
    <TextUnit id="649" loc="1.13.18">Ut subeant tenerae verbera saeva manus;</TextUnit>
    <TextUnit id="650" loc="1.13.19">Atque vades sponsum stultos ante Atria mittis,</TextUnit>
    <TextUnit id="651" loc="1.13.20">Unius ut verbi grandia damna ferant.</TextUnit>
    <TextUnit id="652" loc="1.13.21">Nec tu consulto, nec tu iucunda diserto;</TextUnit>
    <TextUnit id="653" loc="1.13.22">Cogitur ad lites surgere uterque novas.</TextUnit>
    <TextUnit id="654" loc="1.13.23">Tu, cum feminei possint cessare labores,</TextUnit>
    <TextUnit id="655" loc="1.13.24">Lanificam revocas ad sua pensa manum.</TextUnit>
    <TextUnit id="656" loc="1.13.25">Omnia perpeterer --- sed surgere mane puellas,</TextUnit>
    <TextUnit id="657" loc="1.13.26">Quis nisi cui non est ulla puella ferat?</TextUnit>
    <TextUnit id="658" loc="1.13.27">Optavi quotiens, ne nox tibi cedere vellet,</TextUnit>
    <TextUnit id="659" loc="1.13.28">Ne fugerent vultus sidera mota tuos!</TextUnit>
    <TextUnit id="660" loc="1.13.29">Optavi quotiens, aut ventus frangeret axem,</TextUnit>
    <TextUnit id="661" loc="1.13.30">Aut caderet spissa nube retentus equus!</TextUnit>
    <TextUnit id="662" loc="1.13.31">Invida, quo properas? quod erat tibi filius ater,</TextUnit>
    <TextUnit id="663" loc="1.13.32">Materni fuerat pectoris ille color.</TextUnit>
    <TextUnit id="664" loc="1.13.35">Tithono vellem de te narrare liceret;</TextUnit>
    <TextUnit id="665" loc="1.13.36">Fabula non caelo turpior ulla foret.</TextUnit>
    <TextUnit id="666" loc="1.13.37">Illum dum refugis, longo quia grandior aevo,</TextUnit>
    <TextUnit id="667" loc="1.13.38">Surgis ad invisas a sene mane rotas.</TextUnit>
    <TextUnit id="668" loc="1.13.39">At si, quem mavis, Cephalum conplexa teneres,</TextUnit>
    <TextUnit id="669" loc="1.13.40">Clamares: lente currite, noctis equi!</TextUnit>
    <TextUnit id="670" loc="1.13.41">Cur ego plectar amans, si vir tibi marcet ab annis?</TextUnit>
    <TextUnit id="671" loc="1.13.42">Num me nupsisti conciliante seni?</TextUnit>
    <TextUnit id="672" loc="1.13.43">Adspice, quot somnos iuveni donarit amato</TextUnit>
    <TextUnit id="673" loc="1.13.44">Luna! --- neque illius forma secunda tuae.</TextUnit>
    <TextUnit id="674" loc="1.13.45">Ipse deum genitor, ne te tam saepe videret,</TextUnit>
    <TextUnit id="675" loc="1.13.46">Commisit noctes in sua vota duas.'</TextUnit>
    <TextUnit id="676" loc="1.13.47">Iurgia finieram. scires audisse: rubebat ---</TextUnit>
    <TextUnit id="677" loc="1.13.48">Nec tamen adsueto tardius orta dies!</TextUnit>
    <TextUnit id="678" loc="1.14.1">Dicebam 'medicare tuos desiste capillos!'</TextUnit>
    <TextUnit id="679" loc="1.14.2">Tingere quam possis, iam tibi nulla coma est.</TextUnit>
    <TextUnit id="680" loc="1.14.3">At si passa fores, quid erat spatiosius illis?</TextUnit>
    <TextUnit id="681" loc="1.14.4">Contigerant imum, qua patet usque, latus.</TextUnit>
    <TextUnit id="682" loc="1.14.5">Quid, quod erant tenues, et quos ornare timeres?</TextUnit>
    <TextUnit id="683" loc="1.14.6">Vela colorati qualia Seres habent,</TextUnit>
    <TextUnit id="684" loc="1.14.7">Vel pede quod gracili deducit aranea filum,</TextUnit>
    <TextUnit id="685" loc="1.14.8">Cum leve deserta sub trabe nectit opus.</TextUnit>
    <TextUnit id="686" loc="1.14.9">Nec tamen ater erat nec erat tamen aureus ille,</TextUnit>
    <TextUnit id="687" loc="1.14.10">Sed, quamvis neuter, mixtus uterque color ---</TextUnit>
    <TextUnit id="688" loc="1.14.11">Qualem clivosae madidis in vallibus Idae</TextUnit>
    <TextUnit id="689" loc="1.14.12">Ardua derepto cortice cedrus habet.</TextUnit>
    <TextUnit id="690" loc="1.14.13">Adde, quod et dociles et centum flexibus apti</TextUnit>
    <TextUnit id="691" loc="1.14.14">Et tibi nullius causa doloris erant.</TextUnit>
    <TextUnit id="692" loc="1.14.15">Non acus abrupit, non vallum pectinis illos.</TextUnit>
    <TextUnit id="693" loc="1.14.16">Ornatrix tuto corpore semper erat;</TextUnit>
    <TextUnit id="694" loc="1.14.17">Ante meos saepe est oculos ornata nec umquam</TextUnit>
    <TextUnit id="695" loc="1.14.18">Bracchia derepta saucia fecit acu.</TextUnit>
    <TextUnit id="696" loc="1.14.19">Saepe etiam nondum digestis mane capillis</TextUnit>
    <TextUnit id="697" loc="1.14.20">Purpureo iacuit semisupina toro.</TextUnit>
    <TextUnit id="698" loc="1.14.21">Tum quoque erat neclecta decens, ut Threcia Bacche,</TextUnit>
    <TextUnit id="699" loc="1.14.22">Cum temere in viridi gramine lassa iacet.</TextUnit>
    <TextUnit id="700" loc="1.14.23">Cum graciles essent tamen et lanuginis instar,</TextUnit>
    <TextUnit id="701" loc="1.14.24">Heu, male vexatae quanta tulere comae!</TextUnit>
    <TextUnit id="702" loc="1.14.25">Quam se praebuerunt ferro patienter et igni,</TextUnit>
    <TextUnit id="703" loc="1.14.26">Ut fieret torto nexilis orbe sinus!</TextUnit>
    <TextUnit id="704" loc="1.14.27">Clamabam: 'scelus est istos, scelus urere crines!</TextUnit>
    <TextUnit id="705" loc="1.14.28">Sponte decent; capiti, ferrea, parce tuo!</TextUnit>
    <TextUnit id="706" loc="1.14.29">Vim procul hinc remove! non est, qui debeat uri;</TextUnit>
    <TextUnit id="707" loc="1.14.30">Erudit admotas ipse capillus acus.'</TextUnit>
    <TextUnit id="708" loc="1.14.31">Formosae periere comae --- quas vellet Apollo,</TextUnit>
    <TextUnit id="709" loc="1.14.32">Quas vellet capiti Bacchus inesse suo!</TextUnit>
    <TextUnit id="710" loc="1.14.33">Illis contulerim, quas quondam nuda Dione</TextUnit>
    <TextUnit id="711" loc="1.14.34">Pingitur umenti sustinuisse manu.</TextUnit>
    <TextUnit id="712" loc="1.14.35">Quid male dispositos quereris periisse capillos?</TextUnit>
    <TextUnit id="713" loc="1.14.36">Quid speculum maesta ponis, inepta, manu?</TextUnit>
    <TextUnit id="714" loc="1.14.37">Non bene consuetis a te spectaris ocellis;</TextUnit>
    <TextUnit id="715" loc="1.14.38">Ut placeas, debes inmemor esse tui.</TextUnit>
    <TextUnit id="716" loc="1.14.39">Non te cantatae laeserunt paelicis herbae,</TextUnit>
    <TextUnit id="717" loc="1.14.40">Non anus Haemonia perfida lavit aqua;</TextUnit>
    <TextUnit id="718" loc="1.14.41">Nec tibi vis morbi nocuit --- procul omen abesto! ---</TextUnit>
    <TextUnit id="719" loc="1.14.42">Nec minuit densas invida lingua comas.</TextUnit>
    <TextUnit id="720" loc="1.14.43">Facta manu culpaque tua dispendia sentis;</TextUnit>
    <TextUnit id="721" loc="1.14.44">Ipsa dabas capiti mixta venena tuo.</TextUnit>
    <TextUnit id="722" loc="1.14.45">Nunc tibi captivos mittet Germania crines;</TextUnit>
    <TextUnit id="723" loc="1.14.46">Tuta triumphatae munere gentis eris.</TextUnit>
    <TextUnit id="724" loc="1.14.47">O quam saepe comas aliquo mirante rubebis,</TextUnit>
    <TextUnit id="725" loc="1.14.48">Et dices: 'empta nunc ego merce probor,</TextUnit>
    <TextUnit id="726" loc="1.14.49">Nescio quam pro me laudat nunc iste Sygambram.</TextUnit>
    <TextUnit id="727" loc="1.14.50">Fama tamen memini cum fuit ista mea.'</TextUnit>
    <TextUnit id="728" loc="1.14.51">Me miserum! lacrimas male continet oraque dextra</TextUnit>
    <TextUnit id="729" loc="1.14.52">Protegit ingenuas picta rubore genas.</TextUnit>
    <TextUnit id="730" loc="1.14.53">Sustinet antiquos gremio spectatque capillos,</TextUnit>
    <TextUnit id="731" loc="1.14.54">Ei mihi, non illo munera digna loco!</TextUnit>
    <TextUnit id="732" loc="1.14.55">Collige cum vultu mentem! reparabile damnum est.</TextUnit>
    <TextUnit id="733" loc="1.14.56">Postmodo nativa conspiciere coma.</TextUnit>
    <TextUnit id="734" loc="1.15.1">Quid mihi Livor edax, ignavos obicis annos,</TextUnit>
    <TextUnit id="735" loc="1.15.2">Ingeniique vocas carmen inertis opus;</TextUnit>
    <TextUnit id="736" loc="1.15.3">Non me more patrum, dum strenua sustinet aetas,</TextUnit>
    <TextUnit id="737" loc="1.15.4">Praemia militiae pulverulenta sequi,</TextUnit>
    <TextUnit id="738" loc="1.15.5">Nec me verbosas leges ediscere nec me</TextUnit>
    <TextUnit id="739" loc="1.15.6">Ingrato vocem prostituisse foro?</TextUnit>
    <TextUnit id="740" loc="1.15.7">Mortale est, quod quaeris, opus. mihi fama perennis</TextUnit>
    <TextUnit id="741" loc="1.15.8">Quaeritur, in toto semper ut orbe canar.</TextUnit>
    <TextUnit id="742" loc="1.15.9">Vivet Maeonides, Tenedos dum stabit et Ide,</TextUnit>
    <TextUnit id="743" loc="1.15.10">Dum rapidas Simois in mare volvet aquas;</TextUnit>
    <TextUnit id="744" loc="1.15.11">Vivet et Ascraeus, dum mustis uva tumebit,</TextUnit>
    <TextUnit id="745" loc="1.15.12">Dum cadet incurva falce resecta Ceres.</TextUnit>
    <TextUnit id="746" loc="1.15.13">Battiades semper toto cantabitur orbe;</TextUnit>
    <TextUnit id="747" loc="1.15.14">Quamvis ingenio non valet, arte valet.</TextUnit>
    <TextUnit id="748" loc="1.15.15">Nulla Sophocleo veniet iactura cothurno;</TextUnit>
    <TextUnit id="749" loc="1.15.16">Cum sole et luna semper Aratus erit;</TextUnit>
    <TextUnit id="750" loc="1.15.17">Dum fallax servus, durus pater, inproba lena</TextUnit>
    <TextUnit id="751" loc="1.15.18">Vivent et meretrix blanda, Menandros erit;</TextUnit>
    <TextUnit id="752" loc="1.15.19">Ennius arte carens animosique Accius oris</TextUnit>
    <TextUnit id="753" loc="1.15.20">Casurum nullo tempore nomen habent.</TextUnit>
    <TextUnit id="754" loc="1.15.21">Varronem primamque ratem quae nesciet aetas,</TextUnit>
    <TextUnit id="755" loc="1.15.22">Aureaque Aesonio terga petita duci?</TextUnit>
    <TextUnit id="756" loc="1.15.23">Carmina sublimis tunc sunt peritura Lucreti,</TextUnit>
    <TextUnit id="757" loc="1.15.24">Exitio terras cum dabit una dies;</TextUnit>
    <TextUnit id="758" loc="1.15.25">Tityrus et segetes Aeneiaque arma legentur,</TextUnit>
    <TextUnit id="759" loc="1.15.26">Roma triumphati dum caput orbis erit;</TextUnit>
    <TextUnit id="760" loc="1.15.27">Donec erunt ignes arcusque Cupidinis arma,</TextUnit>
    <TextUnit id="761" loc="1.15.28">Discentur numeri, culte Tibulle, tui;</TextUnit>
    <TextUnit id="762" loc="1.15.29">Gallus et Hesperiis et Gallus notus Eois,</TextUnit>
    <TextUnit id="763" loc="1.15.30">Et sua cum Gallo nota Lycoris erit.</TextUnit>
    <TextUnit id="764" loc="1.15.31">Ergo, cum silices, cum dens patientis aratri</TextUnit>
    <TextUnit id="765" loc="1.15.32">Depereant aevo, carmina morte carent.</TextUnit>
    <TextUnit id="766" loc="1.15.33">Cedant carminibus reges regumque triumphi,</TextUnit>
    <TextUnit id="767" loc="1.15.34">Cedat et auriferi ripa benigna Tagi!</TextUnit>
    <TextUnit id="768" loc="1.15.35">Vilia miretur vulgus; mihi flavus Apollo</TextUnit>
    <TextUnit id="769" loc="1.15.36">Pocula Castalia plena ministret aqua,</TextUnit>
    <TextUnit id="770" loc="1.15.37">Sustineamque coma metuentem frigora myrtum,</TextUnit>
    <TextUnit id="771" loc="1.15.38">Atque a sollicito multus amante legar!</TextUnit>
    <TextUnit id="772" loc="1.15.39">Pascitur in vivis Livor; post fata quiescit,</TextUnit>
    <TextUnit id="773" loc="1.15.40">Cum suus ex merito quemque tuetur honos.</TextUnit>
    <TextUnit id="774" loc="1.15.41">Ergo etiam cum me supremus adederit ignis,</TextUnit>
    <TextUnit id="775" loc="1.15.42">Vivam, parsque mei multa superstes erit.</TextUnit>
    <TextUnit id="776" loc="2.1.1">Hoc quoque conposui Paelignis natus aquosis,</TextUnit>
    <TextUnit id="777" loc="2.1.2">Ille ego nequitiae Naso poeta meae.</TextUnit>
    <TextUnit id="778" loc="2.1.3">Hoc quoque iussit Amor --- procul hinc, procul este, severae!</TextUnit>
    <TextUnit id="779" loc="2.1.4">Non estis teneris apta theatra modis.</TextUnit>
    <TextUnit id="780" loc="2.1.5">Me legat in sponsi facie non frigida virgo,</TextUnit>
    <TextUnit id="781" loc="2.1.6">Et rudis ignoto tactus amore puer;</TextUnit>
    <TextUnit id="782" loc="2.1.7">Atque aliquis iuvenum quo nunc ego saucius arcu</TextUnit>
    <TextUnit id="783" loc="2.1.8">Agnoscat flammae conscia signa suae,</TextUnit>
    <TextUnit id="784" loc="2.1.9">Miratusque diu 'quo' dicat 'ab indice doctus</TextUnit>
    <TextUnit id="785" loc="2.1.10">Conposuit casus iste poeta meos?'</TextUnit>
    <TextUnit id="786" loc="2.1.11">Ausus eram, memini, caelestia dicere bella</TextUnit>
    <TextUnit id="787" loc="2.1.12">Centimanumque Gyen --- et satis oris erat ---</TextUnit>
    <TextUnit id="788" loc="2.1.13">Cum male se Tellus ulta est, ingestaque Olympo</TextUnit>
    <TextUnit id="789" loc="2.1.14">Ardua devexum Pelion Ossa tulit.</TextUnit>
    <TextUnit id="790" loc="2.1.15">In manibus nimbos et cum Iove fulmen habebam,</TextUnit>
    <TextUnit id="791" loc="2.1.16">Quod bene pro caelo mitteret ille suo ---</TextUnit>
    <TextUnit id="792" loc="2.1.17">Clausit amica fores! ego cum Iove fulmen omisi;</TextUnit>
    <TextUnit id="793" loc="2.1.18">Excidit ingenio Iuppiter ipse meo.</TextUnit>
    <TextUnit id="794" loc="2.1.19">Iuppiter, ignoscas! nil me tua tela iuvabant;</TextUnit>
    <TextUnit id="795" loc="2.1.20">Clausa tuo maius ianua fulmen habet.</TextUnit>
    <TextUnit id="796" loc="2.1.21">Blanditias elegosque levis, mea tela, resumpsi;</TextUnit>
    <TextUnit id="797" loc="2.1.22">Mollierunt duras lenia verba fores.</TextUnit>
    <TextUnit id="798" loc="2.1.23">Carmina sanguineae deducunt cornua lunae,</TextUnit>
    <TextUnit id="799" loc="2.1.24">Et revocant niveos solis euntis equos;</TextUnit>
    <TextUnit id="800" loc="2.1.25">Carmine dissiliunt abruptis faucibus angues,</TextUnit>
    <TextUnit id="801" loc="2.1.26">Inque suos fontes versa recurrit aqua.</TextUnit>
    <TextUnit id="802" loc="2.1.27">Carminibus cessere fores, insertaque posti,</TextUnit>
    <TextUnit id="803" loc="2.1.28">Quamvis robur erat, carmine victa sera est.</TextUnit>
    <TextUnit id="804" loc="2.1.29">Quid mihi profuerit velox cantatus Achilles?</TextUnit>
    <TextUnit id="805" loc="2.1.30">Quid pro me Atrides alter et alter agent,</TextUnit>
    <TextUnit id="806" loc="2.1.31">Quique tot errando, quot bello, perdidit annos,</TextUnit>
    <TextUnit id="807" loc="2.1.32">Raptus et Haemoniis flebilis Hector equis?</TextUnit>
    <TextUnit id="808" loc="2.1.33">At facie tenerae laudata saepe puellae,</TextUnit>
    <TextUnit id="809" loc="2.1.34">Ad vatem, pretium carminis, ipsa venit.</TextUnit>
    <TextUnit id="810" loc="2.1.35">Magna datur merces! heroum clara valete</TextUnit>
    <TextUnit id="811" loc="2.1.36">Nomina; non apta est gratia vestra mihi!</TextUnit>
    <TextUnit id="812" loc="2.1.37">Ad mea formosos vultus adhibete, puellae,</TextUnit>
    <TextUnit id="813" loc="2.1.38">Carmina, purpureus quae mihi dictat Amor!</TextUnit>
    <TextUnit id="814" loc="2.2.1">Quem penes est dominam servandi cura, Bagoa,</TextUnit>
    <TextUnit id="815" loc="2.2.2">Dum perago tecum pauca, sed apta, vaca.</TextUnit>
    <TextUnit id="816" loc="2.2.3">Hesterna vidi spatiantem luce puellam</TextUnit>
    <TextUnit id="817" loc="2.2.4">Illa, quae Danai porticus agmen habet.</TextUnit>
    <TextUnit id="818" loc="2.2.5">Protinus, ut placuit, misi scriptoque rogavi.</TextUnit>
    <TextUnit id="819" loc="2.2.6">Rescripsit trepida 'non licet!' illa manu;</TextUnit>
    <TextUnit id="820" loc="2.2.7">Et, cur non liceat, quaerenti reddita causa est,</TextUnit>
    <TextUnit id="821" loc="2.2.8">Quod nimium dominae cura molesta tua est.</TextUnit>
    <TextUnit id="822" loc="2.2.9">Si sapis, o custos, odium, mihi crede, mereri</TextUnit>
    <TextUnit id="823" loc="2.2.10">Desine; quem metuit quisque, perisse cupit.</TextUnit>
    <TextUnit id="824" loc="2.2.11">Vir quoque non sapiens; quid enim servare laboret,</TextUnit>
    <TextUnit id="825" loc="2.2.12">Unde nihil, quamvis non tueare, perit?</TextUnit>
    <TextUnit id="826" loc="2.2.13">Sed gerat ille suo morem furiosus amori</TextUnit>
    <TextUnit id="827" loc="2.2.14">Et castum, multis quod placet, esse putet;</TextUnit>
    <TextUnit id="828" loc="2.2.15">Huic furtiva tuo libertas munere detur,</TextUnit>
    <TextUnit id="829" loc="2.2.16">Quam dederis illi, reddat ut illa tibi.</TextUnit>
    <TextUnit id="830" loc="2.2.17">Conscius esse velis --- domina est obnoxia servo;</TextUnit>
    <TextUnit id="831" loc="2.2.18">Conscius esse times --- dissimulare licet.</TextUnit>
    <TextUnit id="832" loc="2.2.19">Scripta leget secum --- matrem misisse putato!</TextUnit>
    <TextUnit id="833" loc="2.2.20">Venerit ignotus --- postmodo notus erit.</TextUnit>
    <TextUnit id="834" loc="2.2.21">Ibit ad adfectam, quae non languebit, amicam:</TextUnit>
    <TextUnit id="835" loc="2.2.22">Visat! iudiciis aegra sit illa tuis.</TextUnit>
    <TextUnit id="836" loc="2.2.23">Si faciet tarde, ne te mora longa fatiget,</TextUnit>
    <TextUnit id="837" loc="2.2.24">Inposita gremio stertere fronte potes.</TextUnit>
    <TextUnit id="838" loc="2.2.25">Nec tu, linigeram fieri quid possit ad Isim,</TextUnit>
    <TextUnit id="839" loc="2.2.26">Quaesieris nec tu curva theatra time!</TextUnit>
    <TextUnit id="840" loc="2.2.27">Conscius adsiduos commissi tollet honores ---</TextUnit>
    <TextUnit id="841" loc="2.2.28">Quis minor est autem quam tacuisse labor?</TextUnit>
    <TextUnit id="842" loc="2.2.29">Ille placet versatque domum neque verbera sentit;</TextUnit>
    <TextUnit id="843" loc="2.2.30">Ille potens --- alii, sordida turba, iacent.</TextUnit>
    <TextUnit id="844" loc="2.2.31">Huic, verae ut lateant causae, finguntur inanes;</TextUnit>
    <TextUnit id="845" loc="2.2.32">Atque ambo domini, quod probat una, probant.</TextUnit>
    <TextUnit id="846" loc="2.2.33">Cum bene vir traxit vultum rugasque coegit,</TextUnit>
    <TextUnit id="847" loc="2.2.34">Quod voluit fieri blanda puella, facit.</TextUnit>
    <TextUnit id="848" loc="2.2.35">Sed tamen interdum tecum quoque iurgia nectat,</TextUnit>
    <TextUnit id="849" loc="2.2.36">Et simulet lacrimas carnificemque vocet.</TextUnit>
    <TextUnit id="850" loc="2.2.37">Tu contra obiciens, quae tuto diluat illa,</TextUnit>
    <TextUnit id="851" loc="2.2.38">Et veris falso crimine deme fidem.</TextUnit>
    <TextUnit id="852" loc="2.2.39">Sic tibi semper honos, sic alta peculia crescent.</TextUnit>
    <TextUnit id="853" loc="2.2.40">Haec fac, in exiguo tempore liber eris.</TextUnit>
    <TextUnit id="854" loc="2.2.41">Adspicis indicibus nexas per colla catenas?</TextUnit>
    <TextUnit id="855" loc="2.2.42">Squalidus orba fide pectora carcer habet.</TextUnit>
    <TextUnit id="856" loc="2.2.43">Quaerit aquas in aquis et poma fugacia captat</TextUnit>
    <TextUnit id="857" loc="2.2.44">Tantalus --- hoc illi garrula lingua dedit.</TextUnit>
    <TextUnit id="858" loc="2.2.45">Dum nimium servat custos Iunonius Io,</TextUnit>
    <TextUnit id="859" loc="2.2.46">Ante suos annos occidit; illa dea est!</TextUnit>
    <TextUnit id="860" loc="2.2.47">Vidi ego conpedibus liventia crura gerentem,</TextUnit>
    <TextUnit id="861" loc="2.2.48">Unde vir incestum scire coactus erat.</TextUnit>
    <TextUnit id="862" loc="2.2.49">Poena minor merito. nocuit mala lingua duobus;</TextUnit>
    <TextUnit id="863" loc="2.2.50">Vir doluit, famae damna puella tulit.</TextUnit>
    <TextUnit id="864" loc="2.2.51">Crede mihi, nulli sunt crimina grata marito,</TextUnit>
    <TextUnit id="865" loc="2.2.52">Nec quemquam, quamvis audiat, illa iuvant.</TextUnit>
    <TextUnit id="866" loc="2.2.53">Seu tepet, indicium securas prodis ad aures;</TextUnit>
    <TextUnit id="867" loc="2.2.54">Sive amat, officio fit miser ille tuo.</TextUnit>
    <TextUnit id="868" loc="2.2.55">Culpa nec ex facili quamvis manifesta probatur;</TextUnit>
    <TextUnit id="869" loc="2.2.56">Iudicis illa sui tuta favore venit.</TextUnit>
    <TextUnit id="870" loc="2.2.57">Viderit ipse licet, credet tamen ille neganti</TextUnit>
    <TextUnit id="871" loc="2.2.58">Damnabitque oculos et sibi verba dabit.</TextUnit>
    <TextUnit id="872" loc="2.2.59">Adspiciat dominae lacrimas, plorabit et ipse,</TextUnit>
    <TextUnit id="873" loc="2.2.60">Et dicet: 'poenas garrulus iste dabit!'</TextUnit>
    <TextUnit id="874" loc="2.2.61">Quid dispar certamen inis? tibi verbera victo</TextUnit>
    <TextUnit id="875" loc="2.2.62">Adsunt, in gremio iudicis illa sedet.</TextUnit>
    <TextUnit id="876" loc="2.2.63">Non scelus adgredimur, non ad miscenda coimus</TextUnit>
    <TextUnit id="877" loc="2.2.64">Toxica, non stricto fulminat ense manus.</TextUnit>
    <TextUnit id="878" loc="2.2.65">Quaerimus, ut tuto per te possimus amare.</TextUnit>
    <TextUnit id="879" loc="2.2.66">Quid precibus nostris mollius esse potest?</TextUnit>
    <TextUnit id="880" loc="2.3.1">Ei mihi, quod dominam nec vir nec femina servas</TextUnit>
    <TextUnit id="881" loc="2.3.2">Mutua nec Veneris gaudia nosse potes!</TextUnit>
    <TextUnit id="882" loc="2.3.3">Qui primus pueris genitalia membra recidit,</TextUnit>
    <TextUnit id="883" loc="2.3.4">Vulnera quae fecit, debuit ipse pati.</TextUnit>
    <TextUnit id="884" loc="2.3.5">Mollis in obsequium facilisque rogantibus esses,</TextUnit>
    <TextUnit id="885" loc="2.3.6">Si tuus in quavis praetepuisset amor.</TextUnit>
    <TextUnit id="886" loc="2.3.7">Non tu natus equo, non fortibus utilis armis;</TextUnit>
    <TextUnit id="887" loc="2.3.8">Bellica non dextrae convenit hasta tuae.</TextUnit>
    <TextUnit id="888" loc="2.3.9">Ista mares tractent; tu spes depone viriles.</TextUnit>
    <TextUnit id="889" loc="2.3.10">Sunt tibi cum domina signa ferenda tua.</TextUnit>
    <TextUnit id="890" loc="2.3.11">Hanc inple meritis, huius tibi gratia prosit;</TextUnit>
    <TextUnit id="891" loc="2.3.12">Si careas illa, quis tuus usus erit?</TextUnit>
    <TextUnit id="892" loc="2.3.13">Est etiam facies, sunt apti lusibus anni;</TextUnit>
    <TextUnit id="893" loc="2.3.14">Indigna est pigro forma perire situ.</TextUnit>
    <TextUnit id="894" loc="2.3.15">Fallere te potuit, quamvis habeare molestus;</TextUnit>
    <TextUnit id="895" loc="2.3.16">Non caret effectu, quod voluere duo.</TextUnit>
    <TextUnit id="896" loc="2.3.17">Aptius ut fuerit precibus temptasse, rogamus,</TextUnit>
    <TextUnit id="897" loc="2.3.18">Dum bene ponendi munera tempus habes.</TextUnit>
    <TextUnit id="898" loc="2.4.1">Non ego mendosos ausim defendere mores</TextUnit>
    <TextUnit id="899" loc="2.4.2">Falsaque pro vitiis arma movere meis.</TextUnit>
    <TextUnit id="900" loc="2.4.3">Confiteor --- siquid prodest delicta fateri;</TextUnit>
    <TextUnit id="901" loc="2.4.4">In mea nunc demens crimina fassus eo.</TextUnit>
    <TextUnit id="902" loc="2.4.5">Odi, nec possum, cupiens, non esse quod odi;</TextUnit>
    <TextUnit id="903" loc="2.4.6">Heu, quam quae studeas ponere ferre grave est!</TextUnit>
    <TextUnit id="904" loc="2.4.7">Nam desunt vires ad me mihi iusque regendum;</TextUnit>
    <TextUnit id="905" loc="2.4.8">Auferor ut rapida concita puppis aqua.</TextUnit>
    <TextUnit id="906" loc="2.4.9">Non est certa meos quae forma invitet amores ---</TextUnit>
    <TextUnit id="907" loc="2.4.10">Centum sunt causae, cur ego semper amem.</TextUnit>
    <TextUnit id="908" loc="2.4.11">Sive aliqua est oculos in humum deiecta modestos,</TextUnit>
    <TextUnit id="909" loc="2.4.12">Uror, et insidiae sunt pudor ille meae;</TextUnit>
    <TextUnit id="910" loc="2.4.13">Sive procax aliqua est, capior, quia rustica non est,</TextUnit>
    <TextUnit id="911" loc="2.4.14">Spemque dat in molli mobilis esse toro.</TextUnit>
    <TextUnit id="912" loc="2.4.15">Aspera si visa est rigidasque imitata Sabinas,</TextUnit>
    <TextUnit id="913" loc="2.4.16">Velle, sed ex alto dissimulare puto.</TextUnit>
    <TextUnit id="914" loc="2.4.17">Sive es docta, places raras dotata per artes;</TextUnit>
    <TextUnit id="915" loc="2.4.18">Sive rudis, placita es simplicitate tua.</TextUnit>
    <TextUnit id="916" loc="2.4.19">Est, quae Callimachi prae nostris rustica dicat</TextUnit>
    <TextUnit id="917" loc="2.4.20">Carmina --- cui placeo, protinus ipsa placet.</TextUnit>
    <TextUnit id="918" loc="2.4.21">Est etiam, quae me vatem et mea carmina culpet ---</TextUnit>
    <TextUnit id="919" loc="2.4.22">Culpantis cupiam sustinuisse femur.</TextUnit>
    <TextUnit id="920" loc="2.4.23">Molliter incedit --- motu capit; altera dura est ---</TextUnit>
    <TextUnit id="921" loc="2.4.24">At poterit tacto mollior esse viro.</TextUnit>
    <TextUnit id="922" loc="2.4.25">Haec quia dulce canit flectitque facillima vocem,</TextUnit>
    <TextUnit id="923" loc="2.4.26">Oscula cantanti rapta dedisse velim;</TextUnit>
    <TextUnit id="924" loc="2.4.27">Haec querulas habili percurrit pollice chordas ---</TextUnit>
    <TextUnit id="925" loc="2.4.28">Tam doctas quis non possit amare manus?</TextUnit>
    <TextUnit id="926" loc="2.4.29">Illa placet gestu numerosaque bracchia ducit</TextUnit>
    <TextUnit id="927" loc="2.4.30">Et tenerum molli torquet ab arte latus ---</TextUnit>
    <TextUnit id="928" loc="2.4.31">Ut taceam de me, qui causa tangor ab omni,</TextUnit>
    <TextUnit id="929" loc="2.4.32">Illic Hippolytum pone, Priapus erit!</TextUnit>
    <TextUnit id="930" loc="2.4.33">Tu, quia tam longa es, veteres heroidas aequas</TextUnit>
    <TextUnit id="931" loc="2.4.34">Et potes in toto multa iacere toro.</TextUnit>
    <TextUnit id="932" loc="2.4.35">Haec habilis brevitate sua est. corrumpor utraque;</TextUnit>
    <TextUnit id="933" loc="2.4.36">Conveniunt voto longa brevisque meo.</TextUnit>
    <TextUnit id="934" loc="2.4.37">Non est culta --- subit, quid cultae accedere possit;</TextUnit>
    <TextUnit id="935" loc="2.4.38">Ornata est --- dotes exhibet ipsa suas.</TextUnit>
    <TextUnit id="936" loc="2.4.39">Candida me capiet, capiet me flava puella,</TextUnit>
    <TextUnit id="937" loc="2.4.40">Est etiam in fusco grata colore Venus.</TextUnit>
    <TextUnit id="938" loc="2.4.41">Seu pendent nivea pulli cervice capilli,</TextUnit>
    <TextUnit id="939" loc="2.4.42">Leda fuit nigra conspicienda coma;</TextUnit>
    <TextUnit id="940" loc="2.4.43">Seu flavent, placuit croceis Aurora capillis.</TextUnit>
    <TextUnit id="941" loc="2.4.44">Omnibus historiis se meus aptat amor.</TextUnit>
    <TextUnit id="942" loc="2.4.45">Me nova sollicitat, me tangit serior aetas;</TextUnit>
    <TextUnit id="943" loc="2.4.46">Haec melior, specie corporis illa placet.</TextUnit>
    <TextUnit id="944" loc="2.4.47">Denique quas tota quisquam probet urbe puellas,</TextUnit>
    <TextUnit id="945" loc="2.4.48">Noster in has omnis ambitiosus amor.</TextUnit>
    <TextUnit id="946" loc="2.5.1">Nullus amor tanti est --- abeas, pharetrate Cupido! ---</TextUnit>
    <TextUnit id="947" loc="2.5.2">Ut mihi sint totiens maxima vota mori.</TextUnit>
    <TextUnit id="948" loc="2.5.3">Vota mori mea sunt, cum te peccasse recordor,</TextUnit>
    <TextUnit id="949" loc="2.5.4">O mihi perpetuum nata puella malum!</TextUnit>
    <TextUnit id="950" loc="2.5.5">Non male deletae nudant tua facta tabellae,</TextUnit>
    <TextUnit id="951" loc="2.5.6">Nec data furtive munera crimen habent.</TextUnit>
    <TextUnit id="952" loc="2.5.7">O utinam arguerem sic, ut non vincere possem!</TextUnit>
    <TextUnit id="953" loc="2.5.8">Me miserum! quare tam bona causa mea est?</TextUnit>
    <TextUnit id="954" loc="2.5.9">Felix, qui quod amat defendere fortiter audet,</TextUnit>
    <TextUnit id="955" loc="2.5.10">Cui sua 'non feci!' dicere amica potest.</TextUnit>
    <TextUnit id="956" loc="2.5.11">Ferreus est nimiumque suo favet ille dolori,</TextUnit>
    <TextUnit id="957" loc="2.5.12">Cui petitur victa palma cruenta rea.</TextUnit>
    <TextUnit id="958" loc="2.5.13">Ipse miser vidi, cum me dormire putares,</TextUnit>
    <TextUnit id="959" loc="2.5.14">Sobrius adposito crimina vestra mero.</TextUnit>
    <TextUnit id="960" loc="2.5.15">Multa supercilio vidi vibrante loquentes;</TextUnit>
    <TextUnit id="961" loc="2.5.16">Nutibus in vestris pars bona vocis erat.</TextUnit>
    <TextUnit id="962" loc="2.5.17">Non oculi tacuere tui, conscriptaque vino</TextUnit>
    <TextUnit id="963" loc="2.5.18">Mensa, nec in digitis littera nulla fuit.</TextUnit>
    <TextUnit id="964" loc="2.5.19">Sermonem agnovi, quod non videatur, agentem</TextUnit>
    <TextUnit id="965" loc="2.5.20">Verbaque pro certis iussa valere notis.</TextUnit>
    <TextUnit id="966" loc="2.5.21">Iamque frequens ierat mensa conviva relicta;</TextUnit>
    <TextUnit id="967" loc="2.5.22">Conpositi iuvenes unus et alter erant.</TextUnit>
    <TextUnit id="968" loc="2.5.23">Inproba tum vero iungentes oscula vidi ---</TextUnit>
    <TextUnit id="969" loc="2.5.24">Illa mihi lingua nexa fuisse liquet ---</TextUnit>
    <TextUnit id="970" loc="2.5.25">Qualia non fratri tulerit germana severo,</TextUnit>
    <TextUnit id="971" loc="2.5.26">Sed tulerit cupido mollis amica viro;</TextUnit>
    <TextUnit id="972" loc="2.5.27">Qualia credibile est non Phoebo ferre Dianam,</TextUnit>
    <TextUnit id="973" loc="2.5.28">Sed Venerem Marti saepe tulisse suo.</TextUnit>
    <TextUnit id="974" loc="2.5.29">'Quid facis?' exclamo, 'quo nunc mea gaudia differs?</TextUnit>
    <TextUnit id="975" loc="2.5.30">Iniciam dominas in mea iura manus!</TextUnit>
    <TextUnit id="976" loc="2.5.31">Haec tibi sunt mecum, mihi sunt communia tecum ---</TextUnit>
    <TextUnit id="977" loc="2.5.32">In bona cur quisquam tertius ista venit?'</TextUnit>
    <TextUnit id="978" loc="2.5.33">Haec ego, quaeque dolor linguae dictavit; at illi</TextUnit>
    <TextUnit id="979" loc="2.5.34">Conscia purpureus venit in ora pudor,</TextUnit>
    <TextUnit id="980" loc="2.5.35">Quale coloratum Tithoni coniuge caelum</TextUnit>
    <TextUnit id="981" loc="2.5.36">Subrubet, aut sponso visa puella novo;</TextUnit>
    <TextUnit id="982" loc="2.5.37">Quale rosae fulgent inter sua lilia mixtae,</TextUnit>
    <TextUnit id="983" loc="2.5.38">Aut ubi cantatis Luna laborat equis,</TextUnit>
    <TextUnit id="984" loc="2.5.39">Aut quod, ne longis flavescere possit ab annis,</TextUnit>
    <TextUnit id="985" loc="2.5.40">Maeonis Assyrium femina tinxit ebur.</TextUnit>
    <TextUnit id="986" loc="2.5.41">Hic erat aut alicui color ille simillimus horum,</TextUnit>
    <TextUnit id="987" loc="2.5.42">Et numquam visu pulchrior illa fuit.</TextUnit>
    <TextUnit id="988" loc="2.5.43">Spectabat terram --- terram spectare decebat;</TextUnit>
    <TextUnit id="989" loc="2.5.44">Maesta erat in vultu --- maesta decenter erat.</TextUnit>
    <TextUnit id="990" loc="2.5.45">Sicut erant, et erant culti, laniare capillos</TextUnit>
    <TextUnit id="991" loc="2.5.46">Et fuit in teneras impetus ire genas ---</TextUnit>
    <TextUnit id="992" loc="2.5.47">Ut faciem vidi, fortes cecidere lacerti;</TextUnit>
    <TextUnit id="993" loc="2.5.48">Defensa est armis nostra puella suis.</TextUnit>
    <TextUnit id="994" loc="2.5.49">Qui modo saevus eram, supplex ultroque rogavi,</TextUnit>
    <TextUnit id="995" loc="2.5.50">Oscula ne nobis deteriora daret.</TextUnit>
    <TextUnit id="996" loc="2.5.51">Risit et ex animo dedit optima --- qualia possent</TextUnit>
    <TextUnit id="997" loc="2.5.52">Excutere irato tela trisulca Iovi;</TextUnit>
    <TextUnit id="998" loc="2.5.53">Torqueor infelix, ne tam bona senserit alter,</TextUnit>
    <TextUnit id="999" loc="2.5.54">Et volo non ex hac illa fuisse nota.</TextUnit>
    <TextUnit id="1000" loc="2.5.55">Haec quoque, quam docui, multo meliora fuerunt,</TextUnit>
    <TextUnit id="1001" loc="2.5.56">Et quiddam visa est addidicisse novi.</TextUnit>
    <TextUnit id="1002" loc="2.5.57">Quod nimium placuere, malum est, quod tota labellis</TextUnit>
    <TextUnit id="1003" loc="2.5.58">Lingua tua est nostris, nostra recepta tuis.</TextUnit>
    <TextUnit id="1004" loc="2.5.59">Nec tamen hoc unum doleo --- non oscula tantum</TextUnit>
    <TextUnit id="1005" loc="2.5.60">Iuncta queror, quamvis haec quoque iuncta queror;</TextUnit>
    <TextUnit id="1006" loc="2.5.61">Illa nisi in lecto nusquam potuere doceri.</TextUnit>
    <TextUnit id="1007" loc="2.5.62">Nescio quis pretium grande magister habet.</TextUnit>
    <TextUnit id="1008" loc="2.6.1">Psittacus, Eois imitatrix ales ab Indis,</TextUnit>
    <TextUnit id="1009" loc="2.6.2">Occidit --- exequias ite frequenter, aves!</TextUnit>
    <TextUnit id="1010" loc="2.6.3">Ite, piae volucres, et plangite pectora pinnis</TextUnit>
    <TextUnit id="1011" loc="2.6.4">Et rigido teneras ungue notate genas;</TextUnit>
    <TextUnit id="1012" loc="2.6.5">Horrida pro maestis lanietur pluma capillis,</TextUnit>
    <TextUnit id="1013" loc="2.6.6">Pro longa resonent carmina vestra tuba!</TextUnit>
    <TextUnit id="1014" loc="2.6.7">Quod scelus Ismarii quereris, Philomela, tyranni,</TextUnit>
    <TextUnit id="1015" loc="2.6.8">Expleta est annis ista querela suis;</TextUnit>
    <TextUnit id="1016" loc="2.6.9">Alitis in rarae miserum devertere funus ---</TextUnit>
    <TextUnit id="1017" loc="2.6.10">Magna, sed antiqua est causa doloris Itys.</TextUnit>
    <TextUnit id="1018" loc="2.6.11">Omnes, quae liquido libratis in aere cursus,</TextUnit>
    <TextUnit id="1019" loc="2.6.12">Tu tamen ante alios, turtur amice, dole!</TextUnit>
    <TextUnit id="1020" loc="2.6.13">Plena fuit vobis omni concordia vita,</TextUnit>
    <TextUnit id="1021" loc="2.6.14">Et stetit ad finem longa tenaxque fides.</TextUnit>
    <TextUnit id="1022" loc="2.6.15">Quod fuit Argolico iuvenis Phoceus Orestae,</TextUnit>
    <TextUnit id="1023" loc="2.6.16">Hoc tibi, dum licuit, psittace, turtur erat.</TextUnit>
    <TextUnit id="1024" loc="2.6.17">Quid tamen ista fides, quid rari forma coloris,</TextUnit>
    <TextUnit id="1025" loc="2.6.18">Quid vox mutandis ingeniosa sonis,</TextUnit>
    <TextUnit id="1026" loc="2.6.19">Quid iuvat, ut datus es, nostrae placuisse puellae? ---</TextUnit>
    <TextUnit id="1027" loc="2.6.20">Infelix, avium gloria, nempe iaces!</TextUnit>
    <TextUnit id="1028" loc="2.6.21">Tu poteras fragiles pinnis hebetare zmaragdos</TextUnit>
    <TextUnit id="1029" loc="2.6.22">Tincta gerens rubro Punica rostra croco.</TextUnit>
    <TextUnit id="1030" loc="2.6.23">Non fuit in terris vocum simulantior ales ---</TextUnit>
    <TextUnit id="1031" loc="2.6.24">Reddebas blaeso tam bene verba sono!</TextUnit>
    <TextUnit id="1032" loc="2.6.25">Raptus es invidia --- non tu fera bella movebas;</TextUnit>
    <TextUnit id="1033" loc="2.6.26">Garrulus et placidae pacis amator eras.</TextUnit>
    <TextUnit id="1034" loc="2.6.27">Ecce, coturnices inter sua proelia vivunt;</TextUnit>
    <TextUnit id="1035" loc="2.6.28">Forsitan et fiunt inde frequenter anus.</TextUnit>
    <TextUnit id="1036" loc="2.6.29">Plenus eras minimo, nec prae sermonis amore</TextUnit>
    <TextUnit id="1037" loc="2.6.30">In multos poteras ora vacare cibos.</TextUnit>
    <TextUnit id="1038" loc="2.6.31">Nux erat esca tibi, causaeque papavera somni,</TextUnit>
    <TextUnit id="1039" loc="2.6.32">Pellebatque sitim simplicis umor aquae.</TextUnit>
    <TextUnit id="1040" loc="2.6.33">Vivit edax vultur ducensque per aera gyros</TextUnit>
    <TextUnit id="1041" loc="2.6.34">Miluus et pluviae graculus auctor aquae;</TextUnit>
    <TextUnit id="1042" loc="2.6.35">Vivit et armiferae cornix invisa Minervae ---</TextUnit>
    <TextUnit id="1043" loc="2.6.36">Illa quidem saeclis vix moritura novem;</TextUnit>
    <TextUnit id="1044" loc="2.6.37">Occidit illa loquax humanae vocis imago,</TextUnit>
    <TextUnit id="1045" loc="2.6.38">Psittacus, extremo munus ab orbe datum!</TextUnit>
    <TextUnit id="1046" loc="2.6.39">Optima prima fere manibus rapiuntur avaris;</TextUnit>
    <TextUnit id="1047" loc="2.6.40">Inplentur numeris deteriora suis.</TextUnit>
    <TextUnit id="1048" loc="2.6.41">Tristia Phylacidae Thersites funera vidit,</TextUnit>
    <TextUnit id="1049" loc="2.6.42">Iamque cinis vivis fratribus Hector erat.</TextUnit>
    <TextUnit id="1050" loc="2.6.43">Quid referam timidae pro te pia vota puellae ---</TextUnit>
    <TextUnit id="1051" loc="2.6.44">Vota procelloso per mare rapta Noto?</TextUnit>
    <TextUnit id="1052" loc="2.6.45">Septima lux venit non exhibitura sequentem,</TextUnit>
    <TextUnit id="1053" loc="2.6.46">Et stabat vacuo iam tibi Parca colo.</TextUnit>
    <TextUnit id="1054" loc="2.6.47">Nec tamen ignavo stupuerunt verba palato;</TextUnit>
    <TextUnit id="1055" loc="2.6.48">Clamavit moriens lingua: 'Corinna, vale!'</TextUnit>
    <TextUnit id="1056" loc="2.6.49">Colle sub Elysio nigra nemus ilice frondet,</TextUnit>
    <TextUnit id="1057" loc="2.6.50">Udaque perpetuo gramine terra viret.</TextUnit>
    <TextUnit id="1058" loc="2.6.51">Siqua fides dubiis, volucrum locus ille piarum</TextUnit>
    <TextUnit id="1059" loc="2.6.52">Dicitur, obscenae quo prohibentur aves.</TextUnit>
    <TextUnit id="1060" loc="2.6.53">Illic innocui late pascuntur olores</TextUnit>
    <TextUnit id="1061" loc="2.6.54">Et vivax phoenix, unica semper avis;</TextUnit>
    <TextUnit id="1062" loc="2.6.55">Explicat ipsa suas ales Iunonia pinnas,</TextUnit>
    <TextUnit id="1063" loc="2.6.56">Oscula dat cupido blanda columba mari.</TextUnit>
    <TextUnit id="1064" loc="2.6.57">Psittacus has inter nemorali sede receptus</TextUnit>
    <TextUnit id="1065" loc="2.6.58">Convertit volucres in sua verba pias.</TextUnit>
    <TextUnit id="1066" loc="2.6.59">Ossa tegit tumulus --- tumulus pro corpore magnus ---</TextUnit>
    <TextUnit id="1067" loc="2.6.60">Quo lapis exiguus par sibi carmen habet:</TextUnit>
    <TextUnit id="1068" loc="2.6.61">Colligor ex ipso dominae placuisse sepulcro.</TextUnit>
    <TextUnit id="1069" loc="2.6.62">Ora fuere mihi plus ave docta loqui.</TextUnit>
    <TextUnit id="1070" loc="2.7.1">Ergo sufficiam reus in nova crimina semper?</TextUnit>
    <TextUnit id="1071" loc="2.7.2">Ut vincam, totiens dimicuisse piget.</TextUnit>
    <TextUnit id="1072" loc="2.7.3">Sive ego marmorei respexi summa theatri,</TextUnit>
    <TextUnit id="1073" loc="2.7.4">Eligis e multis, unde dolere velis;</TextUnit>
    <TextUnit id="1074" loc="2.7.5">Candida seu tacito vidit me femina vultu,</TextUnit>
    <TextUnit id="1075" loc="2.7.6">In vultu tacitas arguis esse notas.</TextUnit>
    <TextUnit id="1076" loc="2.7.7">Siquam laudavi, misero petis ungue capillos;</TextUnit>
    <TextUnit id="1077" loc="2.7.8">Si culpo, crimen dissimulare putas.</TextUnit>
    <TextUnit id="1078" loc="2.7.9">Sive bonus color est, in te quoque frigidus esse,</TextUnit>
    <TextUnit id="1079" loc="2.7.10">Seu malus, alterius dicor amore mori.</TextUnit>
    <TextUnit id="1080" loc="2.7.11">Atque ego peccati vellem mihi conscius essem!</TextUnit>
    <TextUnit id="1081" loc="2.7.12">Aequo animo poenam, qui meruere, ferunt;</TextUnit>
    <TextUnit id="1082" loc="2.7.13">Nunc temere insimulas credendoque omnia frustra</TextUnit>
    <TextUnit id="1083" loc="2.7.14">Ipsa vetas iram pondus habere tuam.</TextUnit>
    <TextUnit id="1084" loc="2.7.15">Adspice, ut auritus miserandae sortis asellus</TextUnit>
    <TextUnit id="1085" loc="2.7.16">Adsiduo domitus verbere lentus eat!</TextUnit>
    <TextUnit id="1086" loc="2.7.17">Ecce novum crimen! sollers ornare Cypassis</TextUnit>
    <TextUnit id="1087" loc="2.7.18">Obicitur dominae contemerasse torum.</TextUnit>
    <TextUnit id="1088" loc="2.7.19">Di melius, quam me, si sit peccasse libido,</TextUnit>
    <TextUnit id="1089" loc="2.7.20">Sordida contemptae sortis amica iuvet!</TextUnit>
    <TextUnit id="1090" loc="2.7.21">Quis Veneris famulae conubia liber inire</TextUnit>
    <TextUnit id="1091" loc="2.7.22">Tergaque conplecti verbere secta velit?</TextUnit>
    <TextUnit id="1092" loc="2.7.23">Adde, quod ornandis illa est operata capillis</TextUnit>
    <TextUnit id="1093" loc="2.7.24">Et tibi perdocta est grata ministra manu ---</TextUnit>
    <TextUnit id="1094" loc="2.7.25">Scilicet ancillam, quae tam tibi fida, rogarem!</TextUnit>
    <TextUnit id="1095" loc="2.7.26">Quid, nisi ut indicio iuncta repulsa foret?</TextUnit>
    <TextUnit id="1096" loc="2.7.27">Per Venerem iuro puerique volatilis arcus,</TextUnit>
    <TextUnit id="1097" loc="2.7.28">Me non admissi criminis esse reum!</TextUnit>
    <TextUnit id="1098" loc="2.8.1">Ponendis in mille modos perfecta capillis,</TextUnit>
    <TextUnit id="1099" loc="2.8.2">Comere sed solas digna, Cypassi, deas,</TextUnit>
    <TextUnit id="1100" loc="2.8.3">Et mihi iucundo non rustica cognita furto,</TextUnit>
    <TextUnit id="1101" loc="2.8.4">Apta quidem dominae, sed magis apta mihi ---</TextUnit>
    <TextUnit id="1102" loc="2.8.5">Quis fuit inter nos sociati corporis index?</TextUnit>
    <TextUnit id="1103" loc="2.8.6">Sensit concubitus unde Corinna tuos?</TextUnit>
    <TextUnit id="1104" loc="2.8.7">Num tamen erubui? num, verbo lapsus in ullo,</TextUnit>
    <TextUnit id="1105" loc="2.8.8">Furtivae Veneris conscia signa dedi?</TextUnit>
    <TextUnit id="1106" loc="2.8.9">Quid, quod in ancilla siquis delinquere possit,</TextUnit>
    <TextUnit id="1107" loc="2.8.10">Illum ego contendi mente carere bona?</TextUnit>
    <TextUnit id="1108" loc="2.8.11">Thessalus ancillae facie Briseidos arsit;</TextUnit>
    <TextUnit id="1109" loc="2.8.12">Serva Mycenaeo Phoebas amata duci.</TextUnit>
    <TextUnit id="1110" loc="2.8.13">Nec sum ego Tantalide maior, nec maior Achille;</TextUnit>
    <TextUnit id="1111" loc="2.8.14">Quod decuit reges, cur mihi turpe putem?</TextUnit>
    <TextUnit id="1112" loc="2.8.15">Ut tamen iratos in te defixit ocellos,</TextUnit>
    <TextUnit id="1113" loc="2.8.16">Vidi te totis erubuisse genis;</TextUnit>
    <TextUnit id="1114" loc="2.8.17">At quanto, si forte refers, praesentior ipse</TextUnit>
    <TextUnit id="1115" loc="2.8.18">Per Veneris feci numina magna fidem!</TextUnit>
    <TextUnit id="1116" loc="2.8.19">Tu, dea, tu iubeas animi periuria puri</TextUnit>
    <TextUnit id="1117" loc="2.8.20">Carpathium tepidos per mare ferre Notos!</TextUnit>
    <TextUnit id="1118" loc="2.8.21">Pro quibus officiis pretium mihi dulce repende</TextUnit>
    <TextUnit id="1119" loc="2.8.22">Concubitus hodie, fusca Cypassi, tuos!</TextUnit>
    <TextUnit id="1120" loc="2.8.23">Quid renuis fingisque novos, ingrata, timores?</TextUnit>
    <TextUnit id="1121" loc="2.8.24">Unum est e dominis emeruisse satis.</TextUnit>
    <TextUnit id="1122" loc="2.8.25">Quod si stulta negas, index anteacta fatebor,</TextUnit>
    <TextUnit id="1123" loc="2.8.26">Et veniam culpae proditor ipse meae,</TextUnit>
    <TextUnit id="1124" loc="2.8.27">Quoque loco tecum fuerim, quotiensque, Cypassi,</TextUnit>
    <TextUnit id="1125" loc="2.8.28">Narrabo dominae, quotque quibusque modis!</TextUnit>
    <TextUnit id="1126" loc="2.9a.1">O numquam pro re satis indignande Cupido,</TextUnit>
    <TextUnit id="1127" loc="2.9a.2">O in corde meo desidiose puer ---</TextUnit>
    <TextUnit id="1128" loc="2.9a.3">Quid me, qui miles numquam tua signa reliqui,</TextUnit>
    <TextUnit id="1129" loc="2.9a.4">Laedis, et in castris vulneror ipse meis?</TextUnit>
    <TextUnit id="1130" loc="2.9a.5">Cur tua fax urit, figit tuus arcus amicos?</TextUnit>
    <TextUnit id="1131" loc="2.9a.6">Gloria pugnantes vincere maior erat.</TextUnit>
    <TextUnit id="1132" loc="2.9a.7">Quid? non Haemonius, quem cuspide perculit, heros</TextUnit>
    <TextUnit id="1133" loc="2.9a.8">Confossum medica postmodo iuvit ope?</TextUnit>
    <TextUnit id="1134" loc="2.9a.9">Venator sequitur fugientia; capta relinquit</TextUnit>
    <TextUnit id="1135" loc="2.9a.10">Semper et inventis ulteriora petit.</TextUnit>
    <TextUnit id="1136" loc="2.9a.11">Nos tua sentimus, populus tibi deditus, arma;</TextUnit>
    <TextUnit id="1137" loc="2.9a.12">Pigra reluctanti cessat in hoste manus.</TextUnit>
    <TextUnit id="1138" loc="2.9a.13">Quid iuvat in nudis hamata retundere tela</TextUnit>
    <TextUnit id="1139" loc="2.9a.14">Ossibus? ossa mihi nuda relinquit amor.</TextUnit>
    <TextUnit id="1140" loc="2.9a.15">Tot sine amore viri, tot sunt sine amore puellae! ---</TextUnit>
    <TextUnit id="1141" loc="2.9a.16">Hinc tibi cum magna laude triumphus eat.</TextUnit>
    <TextUnit id="1142" loc="2.9a.17">Roma, nisi inmensum vires promosset in orbem,</TextUnit>
    <TextUnit id="1143" loc="2.9a.18">Stramineis esset nunc quoque tecta casis.</TextUnit>
    <TextUnit id="1144" loc="2.9a.19">Fessus in acceptos miles deducitur agros;</TextUnit>
    <TextUnit id="1145" loc="2.9a.20">Mittitur in saltus carcere liber equus;</TextUnit>
    <TextUnit id="1146" loc="2.9a.21">Longaque subductam celant navalia pinum,</TextUnit>
    <TextUnit id="1147" loc="2.9a.22">Tutaque deposito poscitur ense rudis.</TextUnit>
    <TextUnit id="1148" loc="2.9a.23">Me quoque, qui totiens merui sub amore puellae,</TextUnit>
    <TextUnit id="1149" loc="2.9a.24">Defunctum placide vivere tempus erat.</TextUnit>
    <TextUnit id="1150" loc="2.9b.25">'Vive' deus 'posito' siquis mihi dicat 'amore!'</TextUnit>
    <TextUnit id="1151" loc="2.9b.26">Deprecer --- usque adeo dulce puella malum est.</TextUnit>
    <TextUnit id="1152" loc="2.9b.27">Cum bene pertaesum est, animoque relanguit ardor,</TextUnit>
    <TextUnit id="1153" loc="2.9b.28">Nescio quo miserae turbine mentis agor.</TextUnit>
    <TextUnit id="1154" loc="2.9b.29">Ut rapit in praeceps dominum spumantia frustra</TextUnit>
    <TextUnit id="1155" loc="2.9b.30">Frena retentantem durior oris equus;</TextUnit>
    <TextUnit id="1156" loc="2.9b.31">Ut subitus, prope iam prensa tellure, carinam</TextUnit>
    <TextUnit id="1157" loc="2.9b.32">Tangentem portus ventus in alta rapit ---</TextUnit>
    <TextUnit id="1158" loc="2.9b.33">Sic me saepe refert incerta Cupidinis aura,</TextUnit>
    <TextUnit id="1159" loc="2.9b.34">Notaque purpureus tela resumit Amor.</TextUnit>
    <TextUnit id="1160" loc="2.9b.35">Fige, puer! positis nudus tibi praebeor armis;</TextUnit>
    <TextUnit id="1161" loc="2.9b.36">Hic tibi sunt vires, hac tua dextra facit;</TextUnit>
    <TextUnit id="1162" loc="2.9b.37">Huc tamquam iussae veniunt iam sponte sagittae ---</TextUnit>
    <TextUnit id="1163" loc="2.9b.38">Vix illis prae me nota pharetra sua est!</TextUnit>
    <TextUnit id="1164" loc="2.9b.39">Infelix, tota quicumque quiescere nocte</TextUnit>
    <TextUnit id="1165" loc="2.9b.40">Sustinet et somnos praemia magna vocat!</TextUnit>
    <TextUnit id="1166" loc="2.9b.41">Stulte, quid est somnus, gelidae nisi mortis imago!</TextUnit>
    <TextUnit id="1167" loc="2.9b.42">Longa quiescendi tempora fata dabunt.</TextUnit>
    <TextUnit id="1168" loc="2.9b.43">Me modo decipiant voces fallacis amicae;</TextUnit>
    <TextUnit id="1169" loc="2.9b.44">Sperando certe gaudia magna feram.</TextUnit>
    <TextUnit id="1170" loc="2.9b.45">Et modo blanditias dicat, modo iurgia nectat;</TextUnit>
    <TextUnit id="1171" loc="2.9b.46">Saepe fruar domina, saepe repulsus eam.</TextUnit>
    <TextUnit id="1172" loc="2.9b.47">Quod dubius Mars est, per te, privigne Cupido, est;</TextUnit>
    <TextUnit id="1173" loc="2.9b.48">Et movet exemplo vitricus arma tuo.</TextUnit>
    <TextUnit id="1174" loc="2.9b.49">Tu levis es multoque tuis ventosior alis,</TextUnit>
    <TextUnit id="1175" loc="2.9b.50">Gaudiaque ambigua dasque negasque fide.</TextUnit>
    <TextUnit id="1176" loc="2.9b.51">Si tamen exaudis, pulchra cum matre, Cupido,</TextUnit>
    <TextUnit id="1177" loc="2.9b.52">Indeserta meo pectore regna gere!</TextUnit>
    <TextUnit id="1178" loc="2.9b.53">Accedant regno, nimium vaga turba, puellae!</TextUnit>
    <TextUnit id="1179" loc="2.9b.54">Ambobus populis sic venerandus eris.</TextUnit>
    <TextUnit id="1180" loc="2.10.1">Tu mihi, tu certe, memini, Graecine, negabas</TextUnit>
    <TextUnit id="1181" loc="2.10.2">Uno posse aliquem tempore amare duas.</TextUnit>
    <TextUnit id="1182" loc="2.10.3">Per te ego decipior, per te deprensus inermis ---</TextUnit>
    <TextUnit id="1183" loc="2.10.4">Ecce, duas uno tempore turpis amo!</TextUnit>
    <TextUnit id="1184" loc="2.10.5">Utraque formosa est, operosae cultibus ambae;</TextUnit>
    <TextUnit id="1185" loc="2.10.6">Artibus in dubio est haec sit an illa prior.</TextUnit>
    <TextUnit id="1186" loc="2.10.7">Pulchrior hac illa est, haec est quoque pulchrior illa;</TextUnit>
    <TextUnit id="1187" loc="2.10.8">Et magis haec nobis, et magis illa placet!</TextUnit>
    <TextUnit id="1188" loc="2.10.9">Erro, velut ventis discordibus acta phaselos,</TextUnit>
    <TextUnit id="1189" loc="2.10.10">Dividuumque tenent alter et alter amor.</TextUnit>
    <TextUnit id="1190" loc="2.10.11">Quid geminas, Erycina, meos sine fine dolores?</TextUnit>
    <TextUnit id="1191" loc="2.10.12">Non erat in curas una puella satis?</TextUnit>
    <TextUnit id="1192" loc="2.10.13">Quid folia arboribus, quid pleno sidera caelo,</TextUnit>
    <TextUnit id="1193" loc="2.10.14">In freta collectas alta quid addis aquas?</TextUnit>
    <TextUnit id="1194" loc="2.10.15">Sed tamen hoc melius, quam si sine amore iacerem ---</TextUnit>
    <TextUnit id="1195" loc="2.10.16">Hostibus eveniat vita severa meis!</TextUnit>
    <TextUnit id="1196" loc="2.10.17">Hostibus eveniat viduo dormire cubili</TextUnit>
    <TextUnit id="1197" loc="2.10.18">Et medio laxe ponere membra toro!</TextUnit>
    <TextUnit id="1198" loc="2.10.19">At mihi saevus amor somnos abrumpat inertes,</TextUnit>
    <TextUnit id="1199" loc="2.10.20">Simque mei lecti non ego solus onus!</TextUnit>
    <TextUnit id="1200" loc="2.10.21">Me mea disperdat nullo prohibente puella ---</TextUnit>
    <TextUnit id="1201" loc="2.10.22">Si satis una potest, si minus una, duae!</TextUnit>
    <TextUnit id="1202" loc="2.10.23">Sufficiam --- graciles, non sunt sine viribus artus;</TextUnit>
    <TextUnit id="1203" loc="2.10.24">Pondere, non nervis corpora nostra carent;</TextUnit>
    <TextUnit id="1204" loc="2.10.25">Et lateri dabit in vires alimenta voluptas.</TextUnit>
    <TextUnit id="1205" loc="2.10.26">Decepta est opera nulla puella mea;</TextUnit>
    <TextUnit id="1206" loc="2.10.27">Saepe ego lascive consumpsi tempora noctis,</TextUnit>
    <TextUnit id="1207" loc="2.10.28">Utilis et forti corpore mane fui.</TextUnit>
    <TextUnit id="1208" loc="2.10.29">Felix, quem Veneris certamina mutua perdunt!</TextUnit>
    <TextUnit id="1209" loc="2.10.30">Di faciant, leti causa sit ista mei!</TextUnit>
    <TextUnit id="1210" loc="2.10.31">Induat adversis contraria pectora telis</TextUnit>
    <TextUnit id="1211" loc="2.10.32">Miles et aeternum sanguine nomen emat.</TextUnit>
    <TextUnit id="1212" loc="2.10.33">Quaerat avarus opes et, quae lassarit arando,</TextUnit>
    <TextUnit id="1213" loc="2.10.34">Aequora periuro naufragus ore bibat.</TextUnit>
    <TextUnit id="1214" loc="2.10.35">At mihi contingat Veneris languescere motu,</TextUnit>
    <TextUnit id="1215" loc="2.10.36">Cum moriar, medium solvar et inter opus;</TextUnit>
    <TextUnit id="1216" loc="2.10.37">Atque aliquis nostro lacrimans in funere dicat:</TextUnit>
    <TextUnit id="1217" loc="2.10.38">'Conveniens vitae mors fuit ista tuae!'</TextUnit>
    <TextUnit id="1218" loc="2.11.1">Prima malas docuit mirantibus aequoris undis</TextUnit>
    <TextUnit id="1219" loc="2.11.2">Peliaco pinus vertice caesa vias,</TextUnit>
    <TextUnit id="1220" loc="2.11.3">Quae concurrentis inter temeraria cautes</TextUnit>
    <TextUnit id="1221" loc="2.11.4">Conspicuam fulvo vellere vexit ovem.</TextUnit>
    <TextUnit id="1222" loc="2.11.5">O utinam, nequis remo freta longa moveret,</TextUnit>
    <TextUnit id="1223" loc="2.11.6">Argo funestas pressa bibisset aquas!</TextUnit>
    <TextUnit id="1224" loc="2.11.7">Ecce, fugit notumque torum sociosque Penates</TextUnit>
    <TextUnit id="1225" loc="2.11.8">Fallacisque vias ire Corinna parat.</TextUnit>
    <TextUnit id="1226" loc="2.11.9">Quam tibi, me miserum, Zephyros Eurosque timebo</TextUnit>
    <TextUnit id="1227" loc="2.11.10">Et gelidum Borean egelidumque Notum!</TextUnit>
    <TextUnit id="1228" loc="2.11.11">Non illic urbes, non tu mirabere silvas;</TextUnit>
    <TextUnit id="1229" loc="2.11.12">Una est iniusti caerula forma maris.</TextUnit>
    <TextUnit id="1230" loc="2.11.13">Nec medius tenuis conchas pictosque lapillos</TextUnit>
    <TextUnit id="1231" loc="2.11.14">Pontus habet; bibuli litoris illa mora est.</TextUnit>
    <TextUnit id="1232" loc="2.11.15">Litora marmoreis pedibus signate, puellae;</TextUnit>
    <TextUnit id="1233" loc="2.11.16">Hactenus est tutum --- cetera caeca via est.</TextUnit>
    <TextUnit id="1234" loc="2.11.17">Et vobis alii ventorum proelia narrent;</TextUnit>
    <TextUnit id="1235" loc="2.11.18">Quas Scylla infestet, quasve Charybdis aquas;</TextUnit>
    <TextUnit id="1236" loc="2.11.19">Et quibus emineant violenta Ceraunia saxis;</TextUnit>
    <TextUnit id="1237" loc="2.11.20">Quo lateant Syrtes magna minorque sinu.</TextUnit>
    <TextUnit id="1238" loc="2.11.21">Haec alii referant ad vos; quod quisque loquetur,</TextUnit>
    <TextUnit id="1239" loc="2.11.22">Credite! credenti nulla procella nocet.</TextUnit>
    <TextUnit id="1240" loc="2.11.23">Sero respicitur tellus, ubi fune soluto</TextUnit>
    <TextUnit id="1241" loc="2.11.24">Currit in inmensum panda carina salum;</TextUnit>
    <TextUnit id="1242" loc="2.11.25">Navita sollicitus cum ventos horret iniquos</TextUnit>
    <TextUnit id="1243" loc="2.11.26">Et prope tam letum, quam prope cernit aquam.</TextUnit>
    <TextUnit id="1244" loc="2.11.27">Quod si concussas Triton exasperet undas,</TextUnit>
    <TextUnit id="1245" loc="2.11.28">Quam tibi sit toto nullus in ore color!</TextUnit>
    <TextUnit id="1246" loc="2.11.29">Tum generosa voces fecundae sidera Ledae</TextUnit>
    <TextUnit id="1247" loc="2.11.30">Et 'felix,' dicas 'quem sua terra tenet!'</TextUnit>
    <TextUnit id="1248" loc="2.11.31">Tutius est fovisse torum, legisse libellos,</TextUnit>
    <TextUnit id="1249" loc="2.11.32">Threiciam digitis increpuisse lyram.</TextUnit>
    <TextUnit id="1250" loc="2.11.33">At, si vana ferunt volucres mea dicta procellae,</TextUnit>
    <TextUnit id="1251" loc="2.11.34">Aequa tamen puppi sit Galatea tuae!</TextUnit>
    <TextUnit id="1252" loc="2.11.35">Vestrum crimen erit talis iactura puellae,</TextUnit>
    <TextUnit id="1253" loc="2.11.36">Nereidesque deae Nereidumque pater.</TextUnit>
    <TextUnit id="1254" loc="2.11.37">Vade memor nostri vento reditura secundo;</TextUnit>
    <TextUnit id="1255" loc="2.11.38">Inpleat illa tuos fortior aura sinus!</TextUnit>
    <TextUnit id="1256" loc="2.11.39">Tum mare in haec magnus proclinet litora Nereus;</TextUnit>
    <TextUnit id="1257" loc="2.11.40">Huc venti spirent, huc agat aestus aquas!</TextUnit>
    <TextUnit id="1258" loc="2.11.41">Ipsa roges, Zephyri veniant in lintea pleni,</TextUnit>
    <TextUnit id="1259" loc="2.11.42">Ipsa tua moveas turgida vela manu!</TextUnit>
    <TextUnit id="1260" loc="2.11.43">Primus ego adspiciam notam de litore puppim,</TextUnit>
    <TextUnit id="1261" loc="2.11.44">Et dicam: 'nostros advehit illa deos!'</TextUnit>
    <TextUnit id="1262" loc="2.11.45">Excipiamque umeris et multa sine ordine carpam</TextUnit>
    <TextUnit id="1263" loc="2.11.46">Oscula. pro reditu victima vota cadet;</TextUnit>
    <TextUnit id="1264" loc="2.11.47">Inque tori formam molles sternentur harenae,</TextUnit>
    <TextUnit id="1265" loc="2.11.48">Et cumulus mensae quilibet esse potest.</TextUnit>
    <TextUnit id="1266" loc="2.11.49">Illic adposito narrabis multa Lyaeo ---</TextUnit>
    <TextUnit id="1267" loc="2.11.50">Paene sit ut mediis obruta navis aquis;</TextUnit>
    <TextUnit id="1268" loc="2.11.51">Dumque ad me properas, neque iniquae tempora noctis</TextUnit>
    <TextUnit id="1269" loc="2.11.52">Nec te praecipites extimuisse Notos.</TextUnit>
    <TextUnit id="1270" loc="2.11.53">Omnia pro veris credam, sint ficta licebit ---</TextUnit>
    <TextUnit id="1271" loc="2.11.54">Cur ego non votis blandiar ipse meis?</TextUnit>
    <TextUnit id="1272" loc="2.11.55">Haec mihi quamprimum caelo nitidissimus alto</TextUnit>
    <TextUnit id="1273" loc="2.11.56">Lucifer admisso tempora portet equo!</TextUnit>
    <TextUnit id="1274" loc="2.12.1">Ite triumphales circum mea tempora laurus!</TextUnit>
    <TextUnit id="1275" loc="2.12.2">Vicimus: in nostro est, ecce, Corinna sinu,</TextUnit>
    <TextUnit id="1276" loc="2.12.3">Quam vir, quam custos, quam ianua firma, tot hostes,</TextUnit>
    <TextUnit id="1277" loc="2.12.4">Servabant, nequa posset ab arte capi!</TextUnit>
    <TextUnit id="1278" loc="2.12.5">Haec est praecipuo victoria digna triumpho,</TextUnit>
    <TextUnit id="1279" loc="2.12.6">In qua, quaecumque est, sanguine praeda caret.</TextUnit>
    <TextUnit id="1280" loc="2.12.7">Non humiles muri, non parvis oppida fossis</TextUnit>
    <TextUnit id="1281" loc="2.12.8">Cincta, sed est ductu capta puella meo!</TextUnit>
    <TextUnit id="1282" loc="2.12.9">Pergama cum caderent bello superata bilustri,</TextUnit>
    <TextUnit id="1283" loc="2.12.10">Ex tot in Atridis pars quota laudis erat?</TextUnit>
    <TextUnit id="1284" loc="2.12.11">At mea seposita est et ab omni milite dissors</TextUnit>
    <TextUnit id="1285" loc="2.12.12">Gloria, nec titulum muneris alter habet.</TextUnit>
    <TextUnit id="1286" loc="2.12.13">Me duce ad hanc voti finem, me milite veni;</TextUnit>
    <TextUnit id="1287" loc="2.12.14">Ipse eques, ipse pedes, signifer ipse fui.</TextUnit>
    <TextUnit id="1288" loc="2.12.15">Nec casum fortuna meis inmiscuit actis ---</TextUnit>
    <TextUnit id="1289" loc="2.12.16">Huc ades, o cura parte Triumphe mea!</TextUnit>
    <TextUnit id="1290" loc="2.12.17">Nec belli est nova causa mei. nisi rapta fuisset</TextUnit>
    <TextUnit id="1291" loc="2.12.18">Tyndaris, Europae pax Asiaeque foret.</TextUnit>
    <TextUnit id="1292" loc="2.12.19">Femina silvestris Lapithas populumque biformem</TextUnit>
    <TextUnit id="1293" loc="2.12.20">Turpiter adposito vertit in arma mero;</TextUnit>
    <TextUnit id="1294" loc="2.12.21">Femina Troianos iterum nova bella movere</TextUnit>
    <TextUnit id="1295" loc="2.12.22">Inpulit in regno, iuste Latine, tuo;</TextUnit>
    <TextUnit id="1296" loc="2.12.23">Femina Romanis etiamnunc urbe recenti</TextUnit>
    <TextUnit id="1297" loc="2.12.24">Inmisit soceros armaque saeva dedit.</TextUnit>
    <TextUnit id="1298" loc="2.12.25">Vidi ego pro nivea pugnantes coniuge tauros;</TextUnit>
    <TextUnit id="1299" loc="2.12.26">Spectatrix animos ipsa iuvenca dabat.</TextUnit>
    <TextUnit id="1300" loc="2.12.27">Me quoque, qui multos, sed me sine caede, Cupido</TextUnit>
    <TextUnit id="1301" loc="2.12.28">Iussit militiae signa movere suae.</TextUnit>
    <TextUnit id="1302" loc="2.13.1">Dum labefactat onus gravidi temeraria ventris,</TextUnit>
    <TextUnit id="1303" loc="2.13.2">In dubio vitae lassa Corinna iacet.</TextUnit>
    <TextUnit id="1304" loc="2.13.3">Illa quidem clam me tantum molita pericli</TextUnit>
    <TextUnit id="1305" loc="2.13.4">Ira digna mea; sed cadit ira metu.</TextUnit>
    <TextUnit id="1306" loc="2.13.5">Sed tamen aut ex me conceperat --- aut ego credo;</TextUnit>
    <TextUnit id="1307" loc="2.13.6">Est mihi pro facto saepe, quod esse potest.</TextUnit>
    <TextUnit id="1308" loc="2.13.7">Isi, Paraetonium genialiaque arva Canopi</TextUnit>
    <TextUnit id="1309" loc="2.13.8">Quae colis et Memphin palmiferamque Pharon,</TextUnit>
    <TextUnit id="1310" loc="2.13.9">Quaque celer Nilus lato delapsus in alveo</TextUnit>
    <TextUnit id="1311" loc="2.13.10">Per septem portus in maris exit aquas,</TextUnit>
    <TextUnit id="1312" loc="2.13.11">Per tua sistra precor, per Anubidis ora verendi ---</TextUnit>
    <TextUnit id="1313" loc="2.13.12">Sic tua sacra pius semper Osiris amet,</TextUnit>
    <TextUnit id="1314" loc="2.13.13">Pigraque labatur circa donaria serpens,</TextUnit>
    <TextUnit id="1315" loc="2.13.14">Et comes in pompa corniger Apis eat!</TextUnit>
    <TextUnit id="1316" loc="2.13.15">Huc adhibe vultus, et in una parce duobus!</TextUnit>
    <TextUnit id="1317" loc="2.13.16">Nam vitam dominae tu dabis, illa mihi.</TextUnit>
    <TextUnit id="1318" loc="2.13.17">Saepe tibi sedit certis operata diebus,</TextUnit>
    <TextUnit id="1319" loc="2.13.18">Qua cingit laurus Gallica turma tuas.</TextUnit>
    <TextUnit id="1320" loc="2.13.19">Tuque laborantes utero miserata puellas,</TextUnit>
    <TextUnit id="1321" loc="2.13.20">Quarum tarda latens corpora tendit onus,</TextUnit>
    <TextUnit id="1322" loc="2.13.21">Lenis ades precibusque meis fave, Ilithyia!</TextUnit>
    <TextUnit id="1323" loc="2.13.22">Digna est, quam iubeas muneris esse tui.</TextUnit>
    <TextUnit id="1324" loc="2.13.23">Ipse ego tura dabo fumosis candidus aris,</TextUnit>
    <TextUnit id="1325" loc="2.13.24">Ipse feram ante tuos munera vota pedes.</TextUnit>
    <TextUnit id="1326" loc="2.13.25">Adiciam titulum: 'servata Naso Corinna!'</TextUnit>
    <TextUnit id="1327" loc="2.13.26">Tu modo fac titulo muneribusque locum.</TextUnit>
    <TextUnit id="1328" loc="2.13.27">Si tamen in tanto fas est monuisse timore,</TextUnit>
    <TextUnit id="1329" loc="2.13.28">Hac tibi sit pugna dimicuisse satis!</TextUnit>
    <TextUnit id="1330" loc="2.14.1">Quid iuvat inmunes belli cessare puellas,</TextUnit>
    <TextUnit id="1331" loc="2.14.2">Nec fera peltatas agmina velle sequi,</TextUnit>
    <TextUnit id="1332" loc="2.14.3">Si sine Marte suis patiuntur vulnera telis,</TextUnit>
    <TextUnit id="1333" loc="2.14.4">Et caecas armant in sua fata manus?</TextUnit>
    <TextUnit id="1334" loc="2.14.5">Quae prima instituit teneros convellere fetus,</TextUnit>
    <TextUnit id="1335" loc="2.14.6">Militia fuerat digna perire sua.</TextUnit>
    <TextUnit id="1336" loc="2.14.7">Scilicet, ut careat rugarum crimine venter,</TextUnit>
    <TextUnit id="1337" loc="2.14.8">Sternetur pugnae tristis harena tuae?</TextUnit>
    <TextUnit id="1338" loc="2.14.9">Si mos antiquis placuisset matribus idem,</TextUnit>
    <TextUnit id="1339" loc="2.14.10">Gens hominum vitio deperitura fuit,</TextUnit>
    <TextUnit id="1340" loc="2.14.11">Quique iterum iaceret generis primordia nostri</TextUnit>
    <TextUnit id="1341" loc="2.14.12">In vacuo lapides orbe, parandus erat.</TextUnit>
    <TextUnit id="1342" loc="2.14.13">Quis Priami fregisset opes, si numen aquarum</TextUnit>
    <TextUnit id="1343" loc="2.14.14">Iusta recusasset pondera ferre Thetis?</TextUnit>
    <TextUnit id="1344" loc="2.14.15">Ilia si tumido geminos in ventre necasset,</TextUnit>
    <TextUnit id="1345" loc="2.14.16">Casurus dominae conditor Urbis erat;</TextUnit>
    <TextUnit id="1346" loc="2.14.17">Si Venus Aenean gravida temerasset in alvo,</TextUnit>
    <TextUnit id="1347" loc="2.14.18">Caesaribus tellus orba futura fuit.</TextUnit>
    <TextUnit id="1348" loc="2.14.19">Tu quoque, cum posses nasci formosa, perisses,</TextUnit>
    <TextUnit id="1349" loc="2.14.20">Temptasset, quod tu, si tua mater opus;</TextUnit>
    <TextUnit id="1350" loc="2.14.21">Ipse ego, cum fuerim melius periturus amando,</TextUnit>
    <TextUnit id="1351" loc="2.14.22">Vidissem nullos matre negante dies.</TextUnit>
    <TextUnit id="1352" loc="2.14.23">Quid plenam fraudas vitem crescentibus uvis,</TextUnit>
    <TextUnit id="1353" loc="2.14.24">Pomaque crudeli vellis acerba manu?</TextUnit>
    <TextUnit id="1354" loc="2.14.25">Sponte fluant matura sua --- sine crescere nata;</TextUnit>
    <TextUnit id="1355" loc="2.14.26">Est pretium parvae non leve vita morae.</TextUnit>
    <TextUnit id="1356" loc="2.14.27">Vestra quid effoditis subiectis viscera telis,</TextUnit>
    <TextUnit id="1357" loc="2.14.28">Et nondum natis dira venena datis?</TextUnit>
    <TextUnit id="1358" loc="2.14.29">Colchida respersam puerorum sanguine culpant</TextUnit>
    <TextUnit id="1359" loc="2.14.30">Aque sua caesum matre queruntur Ityn;</TextUnit>
    <TextUnit id="1360" loc="2.14.31">Utraque saeva parens, sed tristibus utraque causis</TextUnit>
    <TextUnit id="1361" loc="2.14.32">Iactura socii sanguinis ulta virum.</TextUnit>
    <TextUnit id="1362" loc="2.14.33">Dicite, quis Tereus, quis vos inritet Iason</TextUnit>
    <TextUnit id="1363" loc="2.14.34">Figere sollicita corpora vestra manu?</TextUnit>
    <TextUnit id="1364" loc="2.14.35">Hoc neque in Armeniis tigres fecere latebris,</TextUnit>
    <TextUnit id="1365" loc="2.14.36">Perdere nec fetus ausa leaena suos.</TextUnit>
    <TextUnit id="1366" loc="2.14.37">At tenerae faciunt, sed non inpune, puellae;</TextUnit>
    <TextUnit id="1367" loc="2.14.38">Saepe, suos utero quae necat, ipsa perit.</TextUnit>
    <TextUnit id="1368" loc="2.14.39">Ipsa perit, ferturque rogo resoluta capillos,</TextUnit>
    <TextUnit id="1369" loc="2.14.40">Et clamant 'merito!' qui modo cumque vident.</TextUnit>
    <TextUnit id="1370" loc="2.14.41">Ista sed aetherias vanescant dicta per auras,</TextUnit>
    <TextUnit id="1371" loc="2.14.42">Et sint ominibus pondera nulla meis!</TextUnit>
    <TextUnit id="1372" loc="2.14.43">Di faciles, peccasse semel concedite tuto,</TextUnit>
    <TextUnit id="1373" loc="2.14.44">Et satis est; poenam culpa secunda ferat!</TextUnit>
    <TextUnit id="1374" loc="2.15.1">Anule, formosae digitum vincture puellae,</TextUnit>
    <TextUnit id="1375" loc="2.15.2">In quo censendum nil nisi dantis amor,</TextUnit>
    <TextUnit id="1376" loc="2.15.3">Munus eas gratum! te laeta mente receptum</TextUnit>
    <TextUnit id="1377" loc="2.15.4">Protinus articulis induat illa suis;</TextUnit>
    <TextUnit id="1378" loc="2.15.5">Tam bene convenias, quam mecum convenit illi,</TextUnit>
    <TextUnit id="1379" loc="2.15.6">Et digitum iusto commodus orbe teras!</TextUnit>
    <TextUnit id="1380" loc="2.15.7">Felix, a domina tractaberis, anule, nostra;</TextUnit>
    <TextUnit id="1381" loc="2.15.8">Invideo donis iam miser ipse meis.</TextUnit>
    <TextUnit id="1382" loc="2.15.9">O utinam fieri subito mea munera possem</TextUnit>
    <TextUnit id="1383" loc="2.15.10">Artibus Aeaeae Carpathiive senis!</TextUnit>
    <TextUnit id="1384" loc="2.15.11">Tunc ego, cum cupiam dominae tetigisse papillas</TextUnit>
    <TextUnit id="1385" loc="2.15.12">Et laevam tunicis inseruisse manum,</TextUnit>
    <TextUnit id="1386" loc="2.15.13">Elabar digito quamvis angustus et haerens,</TextUnit>
    <TextUnit id="1387" loc="2.15.14">Inque sinum mira laxus ab arte cadam.</TextUnit>
    <TextUnit id="1388" loc="2.15.15">Idem ego, ut arcanas possim signare tabellas,</TextUnit>
    <TextUnit id="1389" loc="2.15.16">Neve tenax ceram siccaque gemma trahat,</TextUnit>
    <TextUnit id="1390" loc="2.15.17">Umida formosae tangam prius ora puellae ---</TextUnit>
    <TextUnit id="1391" loc="2.15.18">Tantum ne signem scripta dolenda mihi.</TextUnit>
    <TextUnit id="1392" loc="2.15.19">Sit labor, ut condar loculis:  exire negabo,</TextUnit>
    <TextUnit id="1393" loc="2.15.20">Adstringens digitos orbe minore tuos.</TextUnit>
    <TextUnit id="1394" loc="2.15.21">Non ego dedecori tibi sum, mea vita, futurus,</TextUnit>
    <TextUnit id="1395" loc="2.15.22">Quodve tener digitus ferre recuset, onus.</TextUnit>
    <TextUnit id="1396" loc="2.15.23">Me gere, cum calidis perfundes imbribus artus,</TextUnit>
    <TextUnit id="1397" loc="2.15.24">Damnaque sub gemmam fer pereuntis aquae ---</TextUnit>
    <TextUnit id="1398" loc="2.15.25">Sed, puto, te nuda mea membra libidine surgent,</TextUnit>
    <TextUnit id="1399" loc="2.15.26">Et peragam partes anulus ille viri.</TextUnit>
    <TextUnit id="1400" loc="2.15.27">Inrita quid voveo? parvum proficiscere munus;</TextUnit>
    <TextUnit id="1401" loc="2.15.28">Illa datam tecum sentiat esse fidem!</TextUnit>
    <TextUnit id="1402" loc="2.16.1">Pars me Sulmo tenet Paeligni tertia ruris ---</TextUnit>
    <TextUnit id="1403" loc="2.16.2">Parva, sed inriguis ora salubris aquis.</TextUnit>
    <TextUnit id="1404" loc="2.16.3">Sol licet admoto tellurem sidere findat,</TextUnit>
    <TextUnit id="1405" loc="2.16.4">Et micet Icarii stella proterva canis,</TextUnit>
    <TextUnit id="1406" loc="2.16.5">Arva pererrantur Paeligna liquentibus undis,</TextUnit>
    <TextUnit id="1407" loc="2.16.6">Et viret in tenero fertilis herba solo.</TextUnit>
    <TextUnit id="1408" loc="2.16.7">Terra ferax Cereris multoque feracior uvis;</TextUnit>
    <TextUnit id="1409" loc="2.16.8">Dat quoque baciferam Pallada rarus ager;</TextUnit>
    <TextUnit id="1410" loc="2.16.9">Perque resurgentes rivis labentibus herbas</TextUnit>
    <TextUnit id="1411" loc="2.16.10">Gramineus madidam caespes obumbrat humum.</TextUnit>
    <TextUnit id="1412" loc="2.16.11">At meus ignis abest. verbo peccavimus uno! ---</TextUnit>
    <TextUnit id="1413" loc="2.16.12">Quae movet ardores est procul; ardor adest.</TextUnit>
    <TextUnit id="1414" loc="2.16.13">Non ego, si medius Polluce et Castore ponar,</TextUnit>
    <TextUnit id="1415" loc="2.16.14">In caeli sine te parte fuisse velim.</TextUnit>
    <TextUnit id="1416" loc="2.16.15">Solliciti iaceant terraque premantur iniqua,</TextUnit>
    <TextUnit id="1417" loc="2.16.16">In longas orbem qui secuere vias! ---</TextUnit>
    <TextUnit id="1418" loc="2.16.17">Aut iuvenum comites iussissent ire puellas,</TextUnit>
    <TextUnit id="1419" loc="2.16.18">Si fuit in longas terra secanda vias!</TextUnit>
    <TextUnit id="1420" loc="2.16.19">Tum mihi, si premerem ventosas horridus Alpes,</TextUnit>
    <TextUnit id="1421" loc="2.16.20">Dummodo cum domina, molle fuisset iter.</TextUnit>
    <TextUnit id="1422" loc="2.16.21">Cum domina Libycas ausim perrumpere Syrtes</TextUnit>
    <TextUnit id="1423" loc="2.16.22">Et dare non aequis vela ferenda Notis.</TextUnit>
    <TextUnit id="1424" loc="2.16.23">Non quae virgineo portenta sub inguine latrant,</TextUnit>
    <TextUnit id="1425" loc="2.16.24">Nec timeam vestros, curva Malea, sinus;</TextUnit>
    <TextUnit id="1426" loc="2.16.25">Non quae submersis ratibus saturata Charybdis</TextUnit>
    <TextUnit id="1427" loc="2.16.26">Fundit et effusas ore receptat aquas.</TextUnit>
    <TextUnit id="1428" loc="2.16.27">Quod si Neptuni ventosa potentia vincat,</TextUnit>
    <TextUnit id="1429" loc="2.16.28">Et subventuros auferat unda deos,</TextUnit>
    <TextUnit id="1430" loc="2.16.29">Tu nostris niveos umeris inpone lacertos;</TextUnit>
    <TextUnit id="1431" loc="2.16.30">Corpore nos facili dulce feremus onus.</TextUnit>
    <TextUnit id="1432" loc="2.16.31">Saepe petens Hero iuvenis transnaverat undas;</TextUnit>
    <TextUnit id="1433" loc="2.16.32">Tum quoque transnasset, sed via caeca fuit.</TextUnit>
    <TextUnit id="1434" loc="2.16.33">At sine te, quamvis operosi vitibus agri</TextUnit>
    <TextUnit id="1435" loc="2.16.34">Me teneant, quamvis amnibus arva natent,</TextUnit>
    <TextUnit id="1436" loc="2.16.35">Et vocet in rivos currentem rusticus undam,</TextUnit>
    <TextUnit id="1437" loc="2.16.36">Frigidaque arboreas mulceat aura comas,</TextUnit>
    <TextUnit id="1438" loc="2.16.37">Non ego Paelignos videor celebrare salubres,</TextUnit>
    <TextUnit id="1439" loc="2.16.38">Non ego natalem, rura paterna, locum ---</TextUnit>
    <TextUnit id="1440" loc="2.16.39">Sed Scythiam Cilicasque feros viridesque Britannos,</TextUnit>
    <TextUnit id="1441" loc="2.16.40">Quaeque Prometheo saxa cruore rubent.</TextUnit>
    <TextUnit id="1442" loc="2.16.41">Ulmus amat vitem, vitis non deserit ulmum;</TextUnit>
    <TextUnit id="1443" loc="2.16.42">Separor a domina cur ego saepe mea?</TextUnit>
    <TextUnit id="1444" loc="2.16.43">At mihi te comitem iuraras usque futuram ---</TextUnit>
    <TextUnit id="1445" loc="2.16.44">Per me perque oculos, sidera nostra, tuos!</TextUnit>
    <TextUnit id="1446" loc="2.16.45">Verba puellarum, foliis leviora caducis,</TextUnit>
    <TextUnit id="1447" loc="2.16.46">Inrita, qua visum est, ventus et unda ferunt.</TextUnit>
    <TextUnit id="1448" loc="2.16.47">Siqua mei tamen est in te pia cura relicti,</TextUnit>
    <TextUnit id="1449" loc="2.16.48">Incipe pollicitis addere facta tuis,</TextUnit>
    <TextUnit id="1450" loc="2.16.49">Parvaque quamprimum rapientibus esseda mannis</TextUnit>
    <TextUnit id="1451" loc="2.16.50">Ipsa per admissas concute lora iubas!</TextUnit>
    <TextUnit id="1452" loc="2.16.51">At vos, qua veniet, tumidi, subsidite, montes,</TextUnit>
    <TextUnit id="1453" loc="2.16.52">Et faciles curvis vallibus este, viae!</TextUnit>
    <TextUnit id="1454" loc="2.17.1">Siquis erit, qui turpe putet servire puellae,</TextUnit>
    <TextUnit id="1455" loc="2.17.2">Illo convincar iudice turpis ego!</TextUnit>
    <TextUnit id="1456" loc="2.17.3">Sim licet infamis, dum me moderatius urat,</TextUnit>
    <TextUnit id="1457" loc="2.17.4">Quae Paphon et fluctu pulsa Cythera tenet.</TextUnit>
    <TextUnit id="1458" loc="2.17.5">Atque utinam dominae miti quoque praeda fuissem</TextUnit>
    <TextUnit id="1459" loc="2.17.6">Formosae quoniam praeda futurus eram!</TextUnit>
    <TextUnit id="1460" loc="2.17.7">Dat facies animos. facie violenta Corinna est ---</TextUnit>
    <TextUnit id="1461" loc="2.17.8">Me miserum! cur est tam bene nota sibi?</TextUnit>
    <TextUnit id="1462" loc="2.17.9">Scilicet a speculi sumuntur imagine fastus,</TextUnit>
    <TextUnit id="1463" loc="2.17.10">Nec nisi conpositam se prius illa videt!</TextUnit>
    <TextUnit id="1464" loc="2.17.11">Non, tibi si facies animum dat et omina regni ---</TextUnit>
    <TextUnit id="1465" loc="2.17.12">O facies oculos nata tenere meos! ---</TextUnit>
    <TextUnit id="1466" loc="2.17.13">Collatum idcirco tibi me contemnere debes;</TextUnit>
    <TextUnit id="1467" loc="2.17.14">Aptari magnis inferiora licet.</TextUnit>
    <TextUnit id="1468" loc="2.17.15">Traditur et nymphe mortalis amore Calypso</TextUnit>
    <TextUnit id="1469" loc="2.17.16">Capta recusantem detinuisse virum.</TextUnit>
    <TextUnit id="1470" loc="2.17.17">Creditur aequoream Pthio Nereida regi,</TextUnit>
    <TextUnit id="1471" loc="2.17.18">Egeriam iusto concubuisse Numae,</TextUnit>
    <TextUnit id="1472" loc="2.17.19">Vulcano Venerem, quamvis incude relicta</TextUnit>
    <TextUnit id="1473" loc="2.17.20">Turpiter obliquo claudicet ille pede.</TextUnit>
    <TextUnit id="1474" loc="2.17.21">Carminis hoc ipsum genus inpar; sed tamen apte</TextUnit>
    <TextUnit id="1475" loc="2.17.22">Iungitur herous cum breviore modo.</TextUnit>
    <TextUnit id="1476" loc="2.17.23">Tu quoque me, mea lux, in quaslibet accipe leges;</TextUnit>
    <TextUnit id="1477" loc="2.17.24">Te deceat medio iura dedisse foro.</TextUnit>
    <TextUnit id="1478" loc="2.17.25">Non tibi crimen ero, nec quo laetere remoto;</TextUnit>
    <TextUnit id="1479" loc="2.17.26">Non erit hic nobis infitiandus amor.</TextUnit>
    <TextUnit id="1480" loc="2.17.27">Sunt mihi pro magno felicia carmina censu,</TextUnit>
    <TextUnit id="1481" loc="2.17.28">Et multae per me nomen habere volunt;</TextUnit>
    <TextUnit id="1482" loc="2.17.29">Novi aliquam, quae se circumferat esse Corinnam.</TextUnit>
    <TextUnit id="1483" loc="2.17.30">Ut fiat, quid non illa dedisse velit?</TextUnit>
    <TextUnit id="1484" loc="2.17.31">Sed neque diversi ripa labuntur eadem</TextUnit>
    <TextUnit id="1485" loc="2.17.32">Frigidus Eurotas populiferque Padus,</TextUnit>
    <TextUnit id="1486" loc="2.17.33">Nec nisi tu nostris cantabitur ulla libellis;</TextUnit>
    <TextUnit id="1487" loc="2.17.34">Ingenio causas tu dabis una meo.</TextUnit>
    <TextUnit id="1488" loc="2.18.1">Carmen ad iratum dum tu perducis Achillen</TextUnit>
    <TextUnit id="1489" loc="2.18.2">Primaque iuratis induis arma viris,</TextUnit>
    <TextUnit id="1490" loc="2.18.3">Nos, Macer, ignava Veneris cessamus in umbra,</TextUnit>
    <TextUnit id="1491" loc="2.18.4">Et tener ausuros grandia frangit Amor.</TextUnit>
    <TextUnit id="1492" loc="2.18.5">Saepe meae 'tandem' dixi 'discede' puellae ---</TextUnit>
    <TextUnit id="1493" loc="2.18.6">In gremio sedit protinus illa meo.</TextUnit>
    <TextUnit id="1494" loc="2.18.7">Saepe 'pudet!' dixi --- lacrimis vix illa retentis</TextUnit>
    <TextUnit id="1495" loc="2.18.8">'Me miseram! iam te' dixit 'amare pudet?'</TextUnit>
    <TextUnit id="1496" loc="2.18.9">Inplicuitque suos circum mea colla lacertos</TextUnit>
    <TextUnit id="1497" loc="2.18.10">Et, quae me perdunt, oscula mille dedit.</TextUnit>
    <TextUnit id="1498" loc="2.18.11">Vincor, et ingenium sumptis revocatur ab armis,</TextUnit>
    <TextUnit id="1499" loc="2.18.12">Resque domi gestas et mea bella cano.</TextUnit>
    <TextUnit id="1500" loc="2.18.13">Sceptra tamen sumpsi, curaque tragoedia nostra</TextUnit>
    <TextUnit id="1501" loc="2.18.14">Crevit, et huic operi quamlibet aptus eram.</TextUnit>
    <TextUnit id="1502" loc="2.18.15">Risit Amor pallamque meam pictosque cothurnos</TextUnit>
    <TextUnit id="1503" loc="2.18.16">Sceptraque privata tam cito sumpta manu.</TextUnit>
    <TextUnit id="1504" loc="2.18.17">Hinc quoque me dominae numen deduxit iniquae,</TextUnit>
    <TextUnit id="1505" loc="2.18.18">Deque cothurnato vate triumphat Amor.</TextUnit>
    <TextUnit id="1506" loc="2.18.19">Quod licet, aut artes teneri profitemur Amoris ---</TextUnit>
    <TextUnit id="1507" loc="2.18.20">Ei mihi, praeceptis urgeor ipse meis! ---</TextUnit>
    <TextUnit id="1508" loc="2.18.21">Aut, quod Penelopes verbis reddatur Ulixi,</TextUnit>
    <TextUnit id="1509" loc="2.18.22">Scribimus et lacrimas, Phylli relicta, tuas,</TextUnit>
    <TextUnit id="1510" loc="2.18.23">Quod Paris et Macareus et quod male gratus Iason</TextUnit>
    <TextUnit id="1511" loc="2.18.24">Hippolytique parens Hippolytusque legant,</TextUnit>
    <TextUnit id="1512" loc="2.18.25">Quodque tenens strictum Dido miserabilis ensem</TextUnit>
    <TextUnit id="1513" loc="2.18.26">Dicat et Aoniae Lesbis amata lyrae.</TextUnit>
    <TextUnit id="1514" loc="2.18.27">Quam cito de toto rediit meus orbe Sabinus</TextUnit>
    <TextUnit id="1515" loc="2.18.28">Scriptaque diversis rettulit ille locis!</TextUnit>
    <TextUnit id="1516" loc="2.18.29">Candida Penelope signum cognovit Ulixis;</TextUnit>
    <TextUnit id="1517" loc="2.18.30">Legit ab Hippolyto scripta noverca suo.</TextUnit>
    <TextUnit id="1518" loc="2.18.31">Iam pius Aeneas miserae rescripsit Elissae,</TextUnit>
    <TextUnit id="1519" loc="2.18.32">Quodque legat Phyllis, si modo vivit, adest.</TextUnit>
    <TextUnit id="1520" loc="2.18.33">Tristis ad Hypsipylen ab Iasone littera venit;</TextUnit>
    <TextUnit id="1521" loc="2.18.34">Det votam Phoebo Lesbis amata lyram.</TextUnit>
    <TextUnit id="1522" loc="2.18.35">Nec tibi, qua tutum vati, Macer, arma canenti</TextUnit>
    <TextUnit id="1523" loc="2.18.36">Aureus in medio Marte tacetur Amor.</TextUnit>
    <TextUnit id="1524" loc="2.18.37">Et Paris est illic et adultera, nobile crimen,</TextUnit>
    <TextUnit id="1525" loc="2.18.38">Et comes extincto Laodamia viro.</TextUnit>
    <TextUnit id="1526" loc="2.18.39">Si bene te novi, non bella libentius istis</TextUnit>
    <TextUnit id="1527" loc="2.18.40">Dicis, et a vestris in mea castra venis.</TextUnit>
    <TextUnit id="1528" loc="2.19.1">Si tibi non opus est servata, stulte, puella,</TextUnit>
    <TextUnit id="1529" loc="2.19.2">At mihi fac serves, quo magis ipse velim!</TextUnit>
    <TextUnit id="1530" loc="2.19.3">Quod licet, ingratum est; quod non licet acrius urit.</TextUnit>
    <TextUnit id="1531" loc="2.19.4">Ferreus est, siquis, quod sinit alter, amat</TextUnit>
    <TextUnit id="1532" loc="2.19.5">Speremus pariter, pariter metuamus amantes,</TextUnit>
    <TextUnit id="1533" loc="2.19.6">Et faciat voto rara repulsa locum.</TextUnit>
    <TextUnit id="1534" loc="2.19.7">Quo mihi fortunam, quae numquam fallere curet?</TextUnit>
    <TextUnit id="1535" loc="2.19.8">Nil ego, quod nullo tempore laedat, amo!</TextUnit>
    <TextUnit id="1536" loc="2.19.9">Viderat hoc in me vitium versuta Corinna,</TextUnit>
    <TextUnit id="1537" loc="2.19.10">Quaque capi possem, callida norat opem.</TextUnit>
    <TextUnit id="1538" loc="2.19.11">A, quotiens sani capitis mentita dolores</TextUnit>
    <TextUnit id="1539" loc="2.19.12">Cunctantem tardo iussit abire pede!</TextUnit>
    <TextUnit id="1540" loc="2.19.13">A, quotiens finxit culpam, quantumque licebat</TextUnit>
    <TextUnit id="1541" loc="2.19.14">Insonti, speciem praebuit esse nocens!</TextUnit>
    <TextUnit id="1542" loc="2.19.15">Sic ubi vexarat tepidosque refoverat ignis,</TextUnit>
    <TextUnit id="1543" loc="2.19.16">Rursus erat votis comis et apta meis.</TextUnit>
    <TextUnit id="1544" loc="2.19.17">Quas mihi blanditias, quam dulcia verba parabat</TextUnit>
    <TextUnit id="1545" loc="2.19.18">Oscula, di magni, qualia quotque dabat!</TextUnit>
    <TextUnit id="1546" loc="2.19.19">Tu quoque, quae nostros rapuisti nuper ocellos,</TextUnit>
    <TextUnit id="1547" loc="2.19.20">Saepe time simulans, saepe rogata nega;</TextUnit>
    <TextUnit id="1548" loc="2.19.21">Et sine me ante tuos proiectum in limine postis</TextUnit>
    <TextUnit id="1549" loc="2.19.22">Longa pruinosa frigora nocte pati.</TextUnit>
    <TextUnit id="1550" loc="2.19.23">Sic mihi durat amor longosque adolescit in annos;</TextUnit>
    <TextUnit id="1551" loc="2.19.24">Hoc iuvat; haec animi sunt alimenta mei.</TextUnit>
    <TextUnit id="1552" loc="2.19.25">Pinguis amor nimiumque patens in taedia nobis</TextUnit>
    <TextUnit id="1553" loc="2.19.26">Vertitur et, stomacho dulcis ut esca, nocet.</TextUnit>
    <TextUnit id="1554" loc="2.19.27">Si numquam Danaen habuisset aenea turris,</TextUnit>
    <TextUnit id="1555" loc="2.19.28">Non esset Danae de Iove facta parens;</TextUnit>
    <TextUnit id="1556" loc="2.19.29">Dum servat Iuno mutatam cornibus Io,</TextUnit>
    <TextUnit id="1557" loc="2.19.30">Facta est, quam fuerat, gratior illa Iovi.</TextUnit>
    <TextUnit id="1558" loc="2.19.31">Quod licet et facile est quisquis cupit, arbore frondis</TextUnit>
    <TextUnit id="1559" loc="2.19.32">Carpat et e magno flumine potet aquam.</TextUnit>
    <TextUnit id="1560" loc="2.19.33">Siqua volet regnare diu, deludat amantem.</TextUnit>
    <TextUnit id="1561" loc="2.19.34">Ei mihi, ne monitis torquear ipse meis!</TextUnit>
    <TextUnit id="1562" loc="2.19.35">Quidlibet eveniat, nocet indulgentia nobis ---</TextUnit>
    <TextUnit id="1563" loc="2.19.36">Quod sequitur, fugio; quod fugit, ipse sequor.</TextUnit>
    <TextUnit id="1564" loc="2.19.37">At tu, formosae nimium secure puellae,</TextUnit>
    <TextUnit id="1565" loc="2.19.38">Incipe iam prima claudere nocte forem.</TextUnit>
    <TextUnit id="1566" loc="2.19.39">Incipe, quis totiens furtim tua limina pulset,</TextUnit>
    <TextUnit id="1567" loc="2.19.40">Quaerere, quid latrent nocte silente canes,</TextUnit>
    <TextUnit id="1568" loc="2.19.41">Quas ferat et referat sollers ancilla tabellas,</TextUnit>
    <TextUnit id="1569" loc="2.19.42">Cur totiens vacuo secubet ipsa toro.</TextUnit>
    <TextUnit id="1570" loc="2.19.43">Mordeat ista tuas aliquando cura medullas,</TextUnit>
    <TextUnit id="1571" loc="2.19.44">Daque locum nostris materiamque dolis.</TextUnit>
    <TextUnit id="1572" loc="2.19.45">Ille potest vacuo furari litore harenas,</TextUnit>
    <TextUnit id="1573" loc="2.19.46">Uxorem stulti siquis amare potest.</TextUnit>
    <TextUnit id="1574" loc="2.19.47">Iamque ego praemoneo: nisi tu servare puellam</TextUnit>
    <TextUnit id="1575" loc="2.19.48">Incipis, incipiet desinere esse mea!</TextUnit>
    <TextUnit id="1576" loc="2.19.49">Multa diuque tuli; speravi saepe futurum,</TextUnit>
    <TextUnit id="1577" loc="2.19.50">Cum bene servasses, ut bene verba darem.</TextUnit>
    <TextUnit id="1578" loc="2.19.51">Lentus es et pateris nulli patienda marito;</TextUnit>
    <TextUnit id="1579" loc="2.19.52">At mihi concessi finis amoris erit!</TextUnit>
    <TextUnit id="1580" loc="2.19.53">Scilicet infelix numquam prohibebor adire?</TextUnit>
    <TextUnit id="1581" loc="2.19.54">Nox mihi sub nullo vindice semper erit?</TextUnit>
    <TextUnit id="1582" loc="2.19.55">Nil metuam? per nulla traham suspiria somnos?</TextUnit>
    <TextUnit id="1583" loc="2.19.56">Nil facies, cur te iure perisse velim?</TextUnit>
    <TextUnit id="1584" loc="2.19.57">Quid mihi cum facili, quid cum lenone marito?</TextUnit>
    <TextUnit id="1585" loc="2.19.58">Corrumpit vitio gaudia nostra suo.</TextUnit>
    <TextUnit id="1586" loc="2.19.59">Quin alium, quem tanta iuvat patientia, quaeris?</TextUnit>
    <TextUnit id="1587" loc="2.19.60">Me tibi rivalem si iuvat esse, veta!</TextUnit>
    <TextUnit id="1588" loc="3.1.1">Stat vetus et multos incaedua silva per annos;</TextUnit>
    <TextUnit id="1589" loc="3.1.2">Credibile est illi numen inesse loco.</TextUnit>
    <TextUnit id="1590" loc="3.1.3">Fons sacer in medio speluncaque pumice pendens,</TextUnit>
    <TextUnit id="1591" loc="3.1.4">Et latere ex omni dulce queruntur aves.</TextUnit>
    <TextUnit id="1592" loc="3.1.5">Hic ego dum spatior tectus nemoralibus umbris ---</TextUnit>
    <TextUnit id="1593" loc="3.1.6">Quod mea, quaerebam, Musa moveret opus ---</TextUnit>
    <TextUnit id="1594" loc="3.1.7">Venit odoratos Elegia nexa capillos,</TextUnit>
    <TextUnit id="1595" loc="3.1.8">Et, puto, pes illi longior alter erat.</TextUnit>
    <TextUnit id="1596" loc="3.1.9">Forma decens, vestis tenuissima, vultus amantis,</TextUnit>
    <TextUnit id="1597" loc="3.1.10">Et pedibus vitium causa decoris erat.</TextUnit>
    <TextUnit id="1598" loc="3.1.11">Venit et ingenti violenta Tragoedia passu:</TextUnit>
    <TextUnit id="1599" loc="3.1.12">Fronte comae torva, palla iacebat humi;</TextUnit>
    <TextUnit id="1600" loc="3.1.13">Laeva manus sceptrum late regale movebat,</TextUnit>
    <TextUnit id="1601" loc="3.1.14">Lydius alta pedum vincla cothurnus erat.</TextUnit>
    <TextUnit id="1602" loc="3.1.15">Et prior 'ecquis erit,' dixit, 'tibi finis amandi,</TextUnit>
    <TextUnit id="1603" loc="3.1.16">O argumenti lente poeta tui?</TextUnit>
    <TextUnit id="1604" loc="3.1.17">Nequitiam vinosa tuam convivia narrant,</TextUnit>
    <TextUnit id="1605" loc="3.1.18">Narrant in multas conpita secta vias.</TextUnit>
    <TextUnit id="1606" loc="3.1.19">Saepe aliquis digito vatem designat euntem,</TextUnit>
    <TextUnit id="1607" loc="3.1.20">Atque ait hic, hic est, quem ferus urit Amor!</TextUnit>
    <TextUnit id="1608" loc="3.1.21">Fabula, nec sentis, tota iactaris in urbe,</TextUnit>
    <TextUnit id="1609" loc="3.1.22">Dum tua praeterito facta pudore refers.</TextUnit>
    <TextUnit id="1610" loc="3.1.23">Tempus erat, thyrso pulsum graviore moveri;</TextUnit>
    <TextUnit id="1611" loc="3.1.24">Cessatum satis est --- incipe maius opus!</TextUnit>
    <TextUnit id="1612" loc="3.1.25">Materia premis ingenium. cane facta virorum.</TextUnit>
    <TextUnit id="1613" loc="3.1.26">haec animo, dices, area facta meo est!</TextUnit>
    <TextUnit id="1614" loc="3.1.27">Quod tenerae cantent, lusit tua Musa, puellae,</TextUnit>
    <TextUnit id="1615" loc="3.1.28">Primaque per numeros acta iuventa suos.</TextUnit>
    <TextUnit id="1616" loc="3.1.29">Nunc habeam per te Romana Tragoedia nomen!</TextUnit>
    <TextUnit id="1617" loc="3.1.30">Inplebit leges spiritus iste meas.'</TextUnit>
    <TextUnit id="1618" loc="3.1.31">Hactenus, et movit pictis innixa cothurnis</TextUnit>
    <TextUnit id="1619" loc="3.1.32">Densum caesarie terque quaterque caput.</TextUnit>
    <TextUnit id="1620" loc="3.1.33">Altera, si memini, limis subrisit ocellis ---</TextUnit>
    <TextUnit id="1621" loc="3.1.34">Fallor, an in dextra myrtea virga fuit?</TextUnit>
    <TextUnit id="1622" loc="3.1.35">'Quid gravibus verbis, animosa Tragoedia,' dixit,</TextUnit>
    <TextUnit id="1623" loc="3.1.36">'Me premis? an numquam non gravis esse potes?</TextUnit>
    <TextUnit id="1624" loc="3.1.37">Inparibus tamen es numeris dignata moveri;</TextUnit>
    <TextUnit id="1625" loc="3.1.38">In me pugnasti versibus usa meis.</TextUnit>
    <TextUnit id="1626" loc="3.1.39">Non ego contulerim sublimia carmina nostris;</TextUnit>
    <TextUnit id="1627" loc="3.1.40">Obruit exiguas regia vestra fores.</TextUnit>
    <TextUnit id="1628" loc="3.1.41">Sum levis, et mecum levis est, mea cura, Cupido;</TextUnit>
    <TextUnit id="1629" loc="3.1.42">Non sum materia fortior ipsa mea.</TextUnit>
    <TextUnit id="1630" loc="3.1.43">Rustica sit sine me lascivi mater Amoris;</TextUnit>
    <TextUnit id="1631" loc="3.1.44">Huic ego proveni lena comesque deae.</TextUnit>
    <TextUnit id="1632" loc="3.1.45">Quam tu non poteris duro reserare cothurno,</TextUnit>
    <TextUnit id="1633" loc="3.1.46">Haec est blanditiis ianua laxa meis;</TextUnit>
    <TextUnit id="1634" loc="3.1.47">Et tamen emerui plus quam tu posse, ferendo</TextUnit>
    <TextUnit id="1635" loc="3.1.48">Multa supercilio non patienda tuo.</TextUnit>
    <TextUnit id="1636" loc="3.1.49">Per me decepto didicit custode Corinna</TextUnit>
    <TextUnit id="1637" loc="3.1.50">Liminis adstricti sollicitare fidem,</TextUnit>
    <TextUnit id="1638" loc="3.1.51">Delabique toro tunica velata soluta</TextUnit>
    <TextUnit id="1639" loc="3.1.52">Atque inpercussos nocte movere pedes.</TextUnit>
    <TextUnit id="1640" loc="3.1.53">A quotiens foribus duris infixa pependi,</TextUnit>
    <TextUnit id="1641" loc="3.1.54">Non verita a populo praetereunte legi!</TextUnit>
    <TextUnit id="1642" loc="3.1.55">Quin ego me memini, dum custos saevus abiret,</TextUnit>
    <TextUnit id="1643" loc="3.1.56">Ancillae miseram delituisse sinu.</TextUnit>
    <TextUnit id="1644" loc="3.1.57">Quid, cum me munus natali mittis, at illa</TextUnit>
    <TextUnit id="1645" loc="3.1.58">Rumpit et adposita barbara mersat aqua?</TextUnit>
    <TextUnit id="1646" loc="3.1.59">Prima tuae movi felicia semina mentis;</TextUnit>
    <TextUnit id="1647" loc="3.1.60">Munus habes, quod te iam petit ista, meum.'</TextUnit>
    <TextUnit id="1648" loc="3.1.61">Desierat. coepi: 'per vos utramque rogamus,</TextUnit>
    <TextUnit id="1649" loc="3.1.62">In vacuas aures verba timentis eant.</TextUnit>
    <TextUnit id="1650" loc="3.1.63">Altera me sceptro decoras altoque cothurno;</TextUnit>
    <TextUnit id="1651" loc="3.1.64">Iam nunc contacto magnus in ore sonus.</TextUnit>
    <TextUnit id="1652" loc="3.1.65">Altera das nostro victurum nomen amori ---</TextUnit>
    <TextUnit id="1653" loc="3.1.66">Ergo ades et longis versibus adde brevis!</TextUnit>
    <TextUnit id="1654" loc="3.1.67">Exiguum vati concede, Tragoedia, tempus!</TextUnit>
    <TextUnit id="1655" loc="3.1.68">Tu labor aeternus; quod petit illa, breve est.'</TextUnit>
    <TextUnit id="1656" loc="3.1.69">Mota dedit veniam --- teneri properentur Amores,</TextUnit>
    <TextUnit id="1657" loc="3.1.70">Dum vacat; a tergo grandius urguet opus!</TextUnit>
    <TextUnit id="1658" loc="3.2.1">'Non ego nobilium sedeo studiosus equorum;</TextUnit>
    <TextUnit id="1659" loc="3.2.2">Cui tamen ipsa faves, vincat ut ille, precor.</TextUnit>
    <TextUnit id="1660" loc="3.2.3">Ut loquerer tecum veni, tecumque sederem,</TextUnit>
    <TextUnit id="1661" loc="3.2.4">Ne tibi non notus, quem facis, esset amor.</TextUnit>
    <TextUnit id="1662" loc="3.2.5">Tu cursus spectas, ego te; spectemus uterque</TextUnit>
    <TextUnit id="1663" loc="3.2.6">Quod iuvat, atque oculos pascat uterque suos.</TextUnit>
    <TextUnit id="1664" loc="3.2.7">O, cuicumque faves, felix agitator equorum!</TextUnit>
    <TextUnit id="1665" loc="3.2.8">Ergo illi curae contigit esse tuae?</TextUnit>
    <TextUnit id="1666" loc="3.2.9">Hoc mihi contingat, sacro de carcere missis</TextUnit>
    <TextUnit id="1667" loc="3.2.10">Insistam forti mente vehendus equis,</TextUnit>
    <TextUnit id="1668" loc="3.2.11">Et modo lora dabo, modo verbere terga notabo,</TextUnit>
    <TextUnit id="1669" loc="3.2.12">Nunc stringam metas interiore rota.</TextUnit>
    <TextUnit id="1670" loc="3.2.13">Si mihi currenti fueris conspecta, morabor,</TextUnit>
    <TextUnit id="1671" loc="3.2.14">Deque meis manibus lora remissa fluent.</TextUnit>
    <TextUnit id="1672" loc="3.2.15">At quam paene Pelops Pisaea concidit hasta,</TextUnit>
    <TextUnit id="1673" loc="3.2.16">Dum spectat vultus, Hippodamia, tuos!</TextUnit>
    <TextUnit id="1674" loc="3.2.17">Nempe favore suae vicit tamen ille puellae.</TextUnit>
    <TextUnit id="1675" loc="3.2.18">Vincamus dominae quisque favore suae!</TextUnit>
    <TextUnit id="1676" loc="3.2.19">Quid frustra refugis? cogit nos linea iungi.</TextUnit>
    <TextUnit id="1677" loc="3.2.20">Haec in lege loci commoda circus habet ---</TextUnit>
    <TextUnit id="1678" loc="3.2.21">Tu tamen a dextra, quicumque es, parce puellae;</TextUnit>
    <TextUnit id="1679" loc="3.2.22">Contactu lateris laeditur ista tui.</TextUnit>
    <TextUnit id="1680" loc="3.2.23">Tu quoque, qui spectas post nos, tua contrahe crura,</TextUnit>
    <TextUnit id="1681" loc="3.2.24">Si pudor est, rigido nec preme terga genu!</TextUnit>
    <TextUnit id="1682" loc="3.2.25">Sed nimium demissa iacent tibi pallia terra.</TextUnit>
    <TextUnit id="1683" loc="3.2.26">Collige --- vel digitis en ego tollo meis!</TextUnit>
    <TextUnit id="1684" loc="3.2.27">Invida vestis eras, quae tam bona crura tegebas;</TextUnit>
    <TextUnit id="1685" loc="3.2.28">Quoque magis spectes --- invida vestis eras!</TextUnit>
    <TextUnit id="1686" loc="3.2.29">Talia Milanion Atalantes crura fugacis</TextUnit>
    <TextUnit id="1687" loc="3.2.30">Optavit manibus sustinuisse suis.</TextUnit>
    <TextUnit id="1688" loc="3.2.31">Talia pinguntur succinctae crura Dianae</TextUnit>
    <TextUnit id="1689" loc="3.2.32">Cum sequitur fortes, fortior ipsa, feras.</TextUnit>
    <TextUnit id="1690" loc="3.2.33">His ego non visis arsi; quid fiet ab ipsis?</TextUnit>
    <TextUnit id="1691" loc="3.2.34">In flammam flammas, in mare fundis aquas.</TextUnit>
    <TextUnit id="1692" loc="3.2.35">Suspicor ex istis et cetera posse placere,</TextUnit>
    <TextUnit id="1693" loc="3.2.36">Quae bene sub tenui condita veste latent.</TextUnit>
    <TextUnit id="1694" loc="3.2.37">Vis tamen interea faciles arcessere ventos?</TextUnit>
    <TextUnit id="1695" loc="3.2.38">Quos faciet nostra mota tabella manu.</TextUnit>
    <TextUnit id="1696" loc="3.2.39">An magis hic meus est animi, non aeris aestus,</TextUnit>
    <TextUnit id="1697" loc="3.2.40">Captaque femineus pectora torret amor?</TextUnit>
    <TextUnit id="1698" loc="3.2.41">Dum loquor, alba levi sparsa est tibi pulvere vestis.</TextUnit>
    <TextUnit id="1699" loc="3.2.42">Sordide de niveo corpore pulvis abi!</TextUnit>
    <TextUnit id="1700" loc="3.2.43">Sed iam pompa venit --- linguis animisque favete!</TextUnit>
    <TextUnit id="1701" loc="3.2.44">Tempus adest plausus --- aurea pompa venit.</TextUnit>
    <TextUnit id="1702" loc="3.2.45">Prima loco fertur passis Victoria pinnis ---</TextUnit>
    <TextUnit id="1703" loc="3.2.46">Huc ades et meus hic fac, dea, vincat amor!</TextUnit>
    <TextUnit id="1704" loc="3.2.47">Plaudite Neptuno, nimium qui creditis undis!</TextUnit>
    <TextUnit id="1705" loc="3.2.48">Nil mihi cum pelago; me mea terra capit.</TextUnit>
    <TextUnit id="1706" loc="3.2.49">Plaude tuo Marti, miles! nos odimus arma;</TextUnit>
    <TextUnit id="1707" loc="3.2.50">Pax iuvat et media pace repertus amor.</TextUnit>
    <TextUnit id="1708" loc="3.2.51">Auguribus Phoebus, Phoebe venantibus adsit!</TextUnit>
    <TextUnit id="1709" loc="3.2.52">Artifices in te verte, Minerva, manus!</TextUnit>
    <TextUnit id="1710" loc="3.2.53">Ruricolae, Cereri teneroque adsurgite Baccho!</TextUnit>
    <TextUnit id="1711" loc="3.2.54">Pollucem pugiles, Castora placet eques!</TextUnit>
    <TextUnit id="1712" loc="3.2.55">Nos tibi, blanda Venus, puerisque potentibus arcu</TextUnit>
    <TextUnit id="1713" loc="3.2.56">Plaudimus; inceptis adnue, diva, meis</TextUnit>
    <TextUnit id="1714" loc="3.2.57">Daque novae mentem dominae! patiatur amari!</TextUnit>
    <TextUnit id="1715" loc="3.2.58">Adnuit et motu signa secunda dedit.</TextUnit>
    <TextUnit id="1716" loc="3.2.59">Quod dea promisit, promittas ipsa, rogamus;</TextUnit>
    <TextUnit id="1717" loc="3.2.60">Pace loquar Veneris, tu dea maior eris.</TextUnit>
    <TextUnit id="1718" loc="3.2.61">Per tibi tot iuro testes pompamque deorum,</TextUnit>
    <TextUnit id="1719" loc="3.2.62">Te dominam nobis tempus in omne peti!</TextUnit>
    <TextUnit id="1720" loc="3.2.63">Sed pendent tibi crura. potes, si forte iuvabit,</TextUnit>
    <TextUnit id="1721" loc="3.2.64">Cancellis primos inseruisse pedes.</TextUnit>
    <TextUnit id="1722" loc="3.2.65">Maxima iam vacuo praetor spectacula circo</TextUnit>
    <TextUnit id="1723" loc="3.2.66">Quadriiugos aequo carcere misit equos.</TextUnit>
    <TextUnit id="1724" loc="3.2.67">Cui studeas, video. vincet, cuicumque favebis.</TextUnit>
    <TextUnit id="1725" loc="3.2.68">Quid cupias, ipsi scire videntur equi.</TextUnit>
    <TextUnit id="1726" loc="3.2.69">Me miserum, metam spatioso circuit orbe!</TextUnit>
    <TextUnit id="1727" loc="3.2.70">Quid facis? admoto proxumus axe subit.</TextUnit>
    <TextUnit id="1728" loc="3.2.71">Quid facis, infelix? perdis bona vota puellae.</TextUnit>
    <TextUnit id="1729" loc="3.2.72">Tende, precor, valida lora sinistra manu!</TextUnit>
    <TextUnit id="1730" loc="3.2.73">Favimus ignavo --- sed enim revocate, Quirites,</TextUnit>
    <TextUnit id="1731" loc="3.2.74">Et date iactatis undique signa togis!</TextUnit>
    <TextUnit id="1732" loc="3.2.75">En, revocant! --- ac ne turbet toga mota capillos,</TextUnit>
    <TextUnit id="1733" loc="3.2.76">In nostros abdas te licet usque sinus.</TextUnit>
    <TextUnit id="1734" loc="3.2.77">Iamque patent iterum reserato carcere postes;</TextUnit>
    <TextUnit id="1735" loc="3.2.78">Evolat admissis discolor agmen equis.</TextUnit>
    <TextUnit id="1736" loc="3.2.79">Nunc saltem supera spatioque insurge patenti!</TextUnit>
    <TextUnit id="1737" loc="3.2.80">Sint mea, sint dominae fac rata vota meae!</TextUnit>
    <TextUnit id="1738" loc="3.2.81">Sunt dominae rata vota meae, mea vota supersunt.</TextUnit>
    <TextUnit id="1739" loc="3.2.82">Ille tenet palmam; palma petenda mea est.'</TextUnit>
    <TextUnit id="1740" loc="3.2.83">Risit, et argutis quiddam promisit ocellis.</TextUnit>
    <TextUnit id="1741" loc="3.2.84">'Hoc satis est, alio cetera redde loco!'</TextUnit>
    <TextUnit id="1742" loc="3.3.1">Esse deos, i, crede --- fidem iurata fefellit,</TextUnit>
    <TextUnit id="1743" loc="3.3.2">Et facies illi, quae fuit ante, manet!</TextUnit>
    <TextUnit id="1744" loc="3.3.3">Quam longos habuit nondum periura capillos,</TextUnit>
    <TextUnit id="1745" loc="3.3.4">Tam longos, postquam numina laesit, habet.</TextUnit>
    <TextUnit id="1746" loc="3.3.5">Candida candorem roseo suffusa rubore</TextUnit>
    <TextUnit id="1747" loc="3.3.6">Ante fuit --- niveo lucet in ore rubor.</TextUnit>
    <TextUnit id="1748" loc="3.3.7">Pes erat exiguus --- pedis est artissima forma.</TextUnit>
    <TextUnit id="1749" loc="3.3.8">Longa decensque fuit --- longa decensque manet.</TextUnit>
    <TextUnit id="1750" loc="3.3.9">Argutos habuit --- radiant ut sidus ocelli,</TextUnit>
    <TextUnit id="1751" loc="3.3.10">Per quos mentita est perfida saepe mihi.</TextUnit>
    <TextUnit id="1752" loc="3.3.11">Scilicet aeterni falsum iurare puellis</TextUnit>
    <TextUnit id="1753" loc="3.3.12">Di quoque concedunt, formaque numen habet.</TextUnit>
    <TextUnit id="1754" loc="3.3.13">Perque suos illam nuper iurasse recordor</TextUnit>
    <TextUnit id="1755" loc="3.3.14">Perque meos oculos: en doluere mei!</TextUnit>
    <TextUnit id="1756" loc="3.3.15">Dicite, di, si vos inpune fefellerat illa,</TextUnit>
    <TextUnit id="1757" loc="3.3.16">Alterius meriti cur ego damna tuli?</TextUnit>
    <TextUnit id="1758" loc="3.3.17">An non invidiae vobis Cepheia virgo est,</TextUnit>
    <TextUnit id="1759" loc="3.3.18">Pro male formosa iussa parente mori?</TextUnit>
    <TextUnit id="1760" loc="3.3.19">Non satis est, quod vos habui sine pondere testis,</TextUnit>
    <TextUnit id="1761" loc="3.3.20">Et mecum lusos ridet inulta deos?</TextUnit>
    <TextUnit id="1762" loc="3.3.21">Ut sua per nostram redimat periuria poenam,</TextUnit>
    <TextUnit id="1763" loc="3.3.22">Victima deceptus decipientis ero?</TextUnit>
    <TextUnit id="1764" loc="3.3.23">Aut sine re nomen deus est frustraque timetur</TextUnit>
    <TextUnit id="1765" loc="3.3.24">Et stulta populos credulitate movet;</TextUnit>
    <TextUnit id="1766" loc="3.3.25">Aut, siquis deus est, teneras amat ille puellas</TextUnit>
    <TextUnit id="1767" loc="3.3.26">Et nimium solas omnia posse iubet.</TextUnit>
    <TextUnit id="1768" loc="3.3.27">Nobis fatifero Mavors accingitur ense;</TextUnit>
    <TextUnit id="1769" loc="3.3.28">Nos petit invicta Palladis hasta manu.</TextUnit>
    <TextUnit id="1770" loc="3.3.29">Nobis flexibiles curvantur Apollinis arcus;</TextUnit>
    <TextUnit id="1771" loc="3.3.30">In nos alta Iovis dextera fulmen habet.</TextUnit>
    <TextUnit id="1772" loc="3.3.31">Formosas superi metuunt offendere laesi</TextUnit>
    <TextUnit id="1773" loc="3.3.32">Atque ultro, quae se non timuere, timent.</TextUnit>
    <TextUnit id="1774" loc="3.3.33">Et quisquam pia tura focis inponere curat?</TextUnit>
    <TextUnit id="1775" loc="3.3.34">Certe plus animi debet inesse viris!</TextUnit>
    <TextUnit id="1776" loc="3.3.35">Iuppiter igne suo lucos iaculatur et arces</TextUnit>
    <TextUnit id="1777" loc="3.3.36">Missaque periuras tela ferire vetat.</TextUnit>
    <TextUnit id="1778" loc="3.3.37">Tot meruere peti --- Semele miserabilis arsit!</TextUnit>
    <TextUnit id="1779" loc="3.3.38">Officio est illi poena reperta suo;</TextUnit>
    <TextUnit id="1780" loc="3.3.39">At si venturo se subduxisset amanti,</TextUnit>
    <TextUnit id="1781" loc="3.3.40">Non pater in Baccho matris haberet opus.</TextUnit>
    <TextUnit id="1782" loc="3.3.41">Quid queror et toto facio convicia caelo?</TextUnit>
    <TextUnit id="1783" loc="3.3.42">Di quoque habent oculos, di quoque pectus habent!</TextUnit>
    <TextUnit id="1784" loc="3.3.43">Si deus ipse forem, numen sine fraude liceret</TextUnit>
    <TextUnit id="1785" loc="3.3.44">Femina mendaci falleret ore meum;</TextUnit>
    <TextUnit id="1786" loc="3.3.45">Ipse ego iurarem verum iurare puellas</TextUnit>
    <TextUnit id="1787" loc="3.3.46">Et non de tetricis dicerer esse deus.</TextUnit>
    <TextUnit id="1788" loc="3.3.47">Tu tamen illorum moderatius utere dono ---</TextUnit>
    <TextUnit id="1789" loc="3.3.48">Aut oculis certe parce, puella, meis!</TextUnit>
    <TextUnit id="1790" loc="3.4.1">Dure vir, inposito tenerae custode puellae</TextUnit>
    <TextUnit id="1791" loc="3.4.2">Nil agis; ingenio est quaeque tuenda suo.</TextUnit>
    <TextUnit id="1792" loc="3.4.3">Siqua metu dempto casta est, ea denique casta est;</TextUnit>
    <TextUnit id="1793" loc="3.4.4">Quae, quia non liceat, non facit, illa facit!</TextUnit>
    <TextUnit id="1794" loc="3.4.5">Ut iam servaris bene corpus, adultera mens est;</TextUnit>
    <TextUnit id="1795" loc="3.4.6">Nec custodiri, ne velit, ulla potest.</TextUnit>
    <TextUnit id="1796" loc="3.4.7">Nec corpus servare potes, licet omnia claudas;</TextUnit>
    <TextUnit id="1797" loc="3.4.8">Omnibus exclusis intus adulter erit.</TextUnit>
    <TextUnit id="1798" loc="3.4.9">Cui peccare licet, peccat minus; ipsa potestas</TextUnit>
    <TextUnit id="1799" loc="3.4.10">Semina nequitiae languidiora facit.</TextUnit>
    <TextUnit id="1800" loc="3.4.11">Desine, crede mihi, vitia inritare vetando;</TextUnit>
    <TextUnit id="1801" loc="3.4.12">Obsequio vinces aptius illa tuo.</TextUnit>
    <TextUnit id="1802" loc="3.4.13">Vidi ego nuper equum contra sua vincla tenacem</TextUnit>
    <TextUnit id="1803" loc="3.4.14">Ore reluctanti fulminis ire modo;</TextUnit>
    <TextUnit id="1804" loc="3.4.15">Constitit ut primum concessas sensit habenas</TextUnit>
    <TextUnit id="1805" loc="3.4.16">Frenaque in effusa laxa iacere iuba!</TextUnit>
    <TextUnit id="1806" loc="3.4.17">Nitimur in vetitum semper cupimusque negata;</TextUnit>
    <TextUnit id="1807" loc="3.4.18">Sic interdictis imminet aeger aquis.</TextUnit>
    <TextUnit id="1808" loc="3.4.19">Centum fronte oculos, centum cervice gerebat</TextUnit>
    <TextUnit id="1809" loc="3.4.20">Argus --- et hos unus saepe fefellit Amor;</TextUnit>
    <TextUnit id="1810" loc="3.4.21">In thalamum Danae ferro saxoque perennem</TextUnit>
    <TextUnit id="1811" loc="3.4.22">Quae fuerat virgo tradita, mater erat;</TextUnit>
    <TextUnit id="1812" loc="3.4.23">Penelope mansit, quamvis custode carebat,</TextUnit>
    <TextUnit id="1813" loc="3.4.24">Inter tot iuvenes intemerata procos.</TextUnit>
    <TextUnit id="1814" loc="3.4.25">Quidquid servatur cupimus magis, ipsaque furem</TextUnit>
    <TextUnit id="1815" loc="3.4.26">Cura vocat; pauci, quod sinit alter, amant.</TextUnit>
    <TextUnit id="1816" loc="3.4.27">Nec facie placet illa sua, sed amore mariti;</TextUnit>
    <TextUnit id="1817" loc="3.4.28">Nescio quid, quod te ceperit, esse putant.</TextUnit>
    <TextUnit id="1818" loc="3.4.29">Non proba fit, quam vir servat, sed adultera cara;</TextUnit>
    <TextUnit id="1819" loc="3.4.30">Ipse timor pretium corpore maius habet.</TextUnit>
    <TextUnit id="1820" loc="3.4.31">Indignere licet, iuvat inconcessa voluptas;</TextUnit>
    <TextUnit id="1821" loc="3.4.32">Sola placet, 'timeo!' dicere siqua potest.</TextUnit>
    <TextUnit id="1822" loc="3.4.33">Nec tamen ingenuam ius est servare puellam ---</TextUnit>
    <TextUnit id="1823" loc="3.4.34">Hic metus externae corpora gentis agat!</TextUnit>
    <TextUnit id="1824" loc="3.4.35">Scilicet ut possit custos 'ego' dicere 'feci,'</TextUnit>
    <TextUnit id="1825" loc="3.4.36">In laudem servi casta sit illa tui?</TextUnit>
    <TextUnit id="1826" loc="3.4.37">Rusticus est nimium, quem laedit adultera coniunx,</TextUnit>
    <TextUnit id="1827" loc="3.4.38">Et notos mores non satis urbis habet</TextUnit>
    <TextUnit id="1828" loc="3.4.39">In qua Martigenae non sunt sine crimine nati</TextUnit>
    <TextUnit id="1829" loc="3.4.40">Romulus Iliades Iliadesque Remus.</TextUnit>
    <TextUnit id="1830" loc="3.4.41">Quo tibi formosam, si non nisi casta placebat?</TextUnit>
    <TextUnit id="1831" loc="3.4.42">Non possunt ullis ista coire modis.</TextUnit>
    <TextUnit id="1832" loc="3.4.43">Si sapis, indulge dominae vultusque severos</TextUnit>
    <TextUnit id="1833" loc="3.4.44">Exue, nec rigidi iura tuere viri,</TextUnit>
    <TextUnit id="1834" loc="3.4.45">Et cole quos dederit --- multos dabit --- uxor amicos.</TextUnit>
    <TextUnit id="1835" loc="3.4.46">Gratia sic minimo magna labore venit;</TextUnit>
    <TextUnit id="1836" loc="3.4.47">Sic poteris iuvenum convivia semper inire</TextUnit>
    <TextUnit id="1837" loc="3.4.48">Et, quae non dederis, multa videre domi.</TextUnit>
    <TextUnit id="1838" loc="3.5.1">'Nox erat, et somnus lassos submisit ocellos;</TextUnit>
    <TextUnit id="1839" loc="3.5.2">Terruerunt animum talia visa meum:</TextUnit>
    <TextUnit id="1840" loc="3.5.3">Colle sub aprico creberrimus ilice lucus</TextUnit>
    <TextUnit id="1841" loc="3.5.4">Stabat, et in ramis multa latebat avis.</TextUnit>
    <TextUnit id="1842" loc="3.5.5">Area gramineo suberat viridissima prato,</TextUnit>
    <TextUnit id="1843" loc="3.5.6">Umida de guttis lene sonantis aquae.</TextUnit>
    <TextUnit id="1844" loc="3.5.7">Ipse sub arboreis vitabam frondibus aestum ---</TextUnit>
    <TextUnit id="1845" loc="3.5.8">Fronde sub arborea sed tamen aestus erat ---</TextUnit>
    <TextUnit id="1846" loc="3.5.9">Ecce! petens variis inmixtas floribus herbas</TextUnit>
    <TextUnit id="1847" loc="3.5.10">Constitit ante oculos candida vacca meos,</TextUnit>
    <TextUnit id="1848" loc="3.5.11">Candidior nivibus, tunc cum cecidere recentes,</TextUnit>
    <TextUnit id="1849" loc="3.5.12">In liquidas nondum quas mora vertit aquas;</TextUnit>
    <TextUnit id="1850" loc="3.5.13">Candidior, quod adhuc spumis stridentibus albet</TextUnit>
    <TextUnit id="1851" loc="3.5.14">Et modo siccatam, lacte, reliquit ovem.</TextUnit>
    <TextUnit id="1852" loc="3.5.15">Taurus erat comes huic, feliciter ille maritus,</TextUnit>
    <TextUnit id="1853" loc="3.5.16">Cumque sua teneram coniuge pressit humum.</TextUnit>
    <TextUnit id="1854" loc="3.5.17">Dum iacet et lente revocatas ruminat herbas</TextUnit>
    <TextUnit id="1855" loc="3.5.18">Atque iterum pasto pascitur ante cibo,</TextUnit>
    <TextUnit id="1856" loc="3.5.19">Visus erat, somno vires adimente ferendi,</TextUnit>
    <TextUnit id="1857" loc="3.5.20">Cornigerum terra deposuisse caput.</TextUnit>
    <TextUnit id="1858" loc="3.5.21">Huc levibus cornix pinnis delapsa per auras</TextUnit>
    <TextUnit id="1859" loc="3.5.22">Venit et in viridi garrula sedit humo,</TextUnit>
    <TextUnit id="1860" loc="3.5.23">Terque bovis niveae petulanti pectora rostro</TextUnit>
    <TextUnit id="1861" loc="3.5.24">Fodit et albentis abstulit ore iubas.</TextUnit>
    <TextUnit id="1862" loc="3.5.25">Illa locum taurumque diu cunctata relinquit ---</TextUnit>
    <TextUnit id="1863" loc="3.5.26">Sed niger in vaccae pectore livor erat;</TextUnit>
    <TextUnit id="1864" loc="3.5.27">Utque procul vidit carpentes pabula tauros ---</TextUnit>
    <TextUnit id="1865" loc="3.5.28">Carpebant tauri pabula laeta procul ---</TextUnit>
    <TextUnit id="1866" loc="3.5.29">Illuc se rapuit gregibusque inmiscuit illis</TextUnit>
    <TextUnit id="1867" loc="3.5.30">Et petiit herbae fertilioris humum.</TextUnit>
    <TextUnit id="1868" loc="3.5.31">Dic age, nocturnae, quicumque es, imaginis augur,</TextUnit>
    <TextUnit id="1869" loc="3.5.32">Siquid habent veri, visa quid ista ferant.'</TextUnit>
    <TextUnit id="1870" loc="3.5.33">Sic ego; nocturnae sic dixit imaginis augur,</TextUnit>
    <TextUnit id="1871" loc="3.5.34">Expendens animo singula dicta suo:</TextUnit>
    <TextUnit id="1872" loc="3.5.35">'Quem tu mobilibus foliis vitare volebas,</TextUnit>
    <TextUnit id="1873" loc="3.5.36">Sed male vitabas, aestus amoris erat.</TextUnit>
    <TextUnit id="1874" loc="3.5.37">Vacca puella tua est --- aptus color ille puellae;</TextUnit>
    <TextUnit id="1875" loc="3.5.38">Tu vir et in vacca conpare taurus eras.</TextUnit>
    <TextUnit id="1876" loc="3.5.39">Pectora quod rostro cornix fodiebat acuto,</TextUnit>
    <TextUnit id="1877" loc="3.5.40">Ingenium dominae lena movebat anus.</TextUnit>
    <TextUnit id="1878" loc="3.5.41">Quod cunctata diu taurum sua vacca reliquit,</TextUnit>
    <TextUnit id="1879" loc="3.5.42">Frigidus in viduo destituere toro.</TextUnit>
    <TextUnit id="1880" loc="3.5.43">Livor et adverso maculae sub pectore nigrae</TextUnit>
    <TextUnit id="1881" loc="3.5.44">Pectus adulterii labe carere negant.'</TextUnit>
    <TextUnit id="1882" loc="3.5.45">Dixerat interpres. gelido mihi sanguis ab ore</TextUnit>
    <TextUnit id="1883" loc="3.5.46">Fugit, et ante oculos nox stetit alta meos.</TextUnit>
    <TextUnit id="1884" loc="3.6.1">Amnis harundinibus limosas obsite ripas,</TextUnit>
    <TextUnit id="1885" loc="3.6.2">Ad dominam propero --- siste parumper aquas!</TextUnit>
    <TextUnit id="1886" loc="3.6.3">Nec tibi sunt pontes nec quae sine remigis ictu</TextUnit>
    <TextUnit id="1887" loc="3.6.4">Concava traiecto cumba rudente vehat.</TextUnit>
    <TextUnit id="1888" loc="3.6.5">Parvus eras, memini, nec te transire refugi,</TextUnit>
    <TextUnit id="1889" loc="3.6.6">Summaque vix talos contigit unda meos.</TextUnit>
    <TextUnit id="1890" loc="3.6.7">Nunc ruis adposito nivibus de monte solutis</TextUnit>
    <TextUnit id="1891" loc="3.6.8">Et turpi crassas gurgite volvis aquas.</TextUnit>
    <TextUnit id="1892" loc="3.6.9">Quid properasse iuvat, quid parca dedisse quieti</TextUnit>
    <TextUnit id="1893" loc="3.6.10">Tempora, quid nocti conseruisse diem,</TextUnit>
    <TextUnit id="1894" loc="3.6.11">Si tamen hic standum est, si non datur artibus ullis</TextUnit>
    <TextUnit id="1895" loc="3.6.12">Ulterior nostro ripa premenda pedi?</TextUnit>
    <TextUnit id="1896" loc="3.6.13">Nunc ego, quas habuit pinnas Danaeius heros,</TextUnit>
    <TextUnit id="1897" loc="3.6.14">Terribili densum cum tulit angue caput,</TextUnit>
    <TextUnit id="1898" loc="3.6.15">Nunc opto currum, de quo Cerealia primum</TextUnit>
    <TextUnit id="1899" loc="3.6.16">Semina venerunt in rude missa solum.</TextUnit>
    <TextUnit id="1900" loc="3.6.17">Prodigiosa loquor veterum mendacia vatum;</TextUnit>
    <TextUnit id="1901" loc="3.6.18">Nec tulit haec umquam nec feret ulla dies.</TextUnit>
    <TextUnit id="1902" loc="3.6.19">Tu potius, ripis effuse capacibus amnis ---</TextUnit>
    <TextUnit id="1903" loc="3.6.20">Sic aeternus eas --- labere fine tuo!</TextUnit>
    <TextUnit id="1904" loc="3.6.21">Non eris invidiae, torrens, mihi crede, ferendae,</TextUnit>
    <TextUnit id="1905" loc="3.6.22">Si dicar per te forte retentus amans.</TextUnit>
    <TextUnit id="1906" loc="3.6.23">Flumina deberent iuvenes in amore iuvare;</TextUnit>
    <TextUnit id="1907" loc="3.6.24">Flumina senserunt ipsa, quid esset amor.</TextUnit>
    <TextUnit id="1908" loc="3.6.25">Inachus in Melie Bithynide pallidus isse</TextUnit>
    <TextUnit id="1909" loc="3.6.26">Dicitur et gelidis incaluisse vadis.</TextUnit>
    <TextUnit id="1910" loc="3.6.27">Nondum Troia fuit lustris obsessa duobus,</TextUnit>
    <TextUnit id="1911" loc="3.6.28">Cum rapuit vultus, Xanthe, Neaera tuos.</TextUnit>
    <TextUnit id="1912" loc="3.6.29">Quid? non Alpheon diversis currere terris</TextUnit>
    <TextUnit id="1913" loc="3.6.30">Virginis Arcadiae certus adegit amor?</TextUnit>
    <TextUnit id="1914" loc="3.6.31">Te quoque promissam Xutho, Penee, Creusam</TextUnit>
    <TextUnit id="1915" loc="3.6.32">Pthiotum terris occuluisse ferunt.</TextUnit>
    <TextUnit id="1916" loc="3.6.33">Quid referam Asopon, quem cepit Martia Thebe,</TextUnit>
    <TextUnit id="1917" loc="3.6.34">Natarum Thebe quinque futura parens?</TextUnit>
    <TextUnit id="1918" loc="3.6.35">Cornua si tua nunc ubi sint, Acheloe, requiram,</TextUnit>
    <TextUnit id="1919" loc="3.6.36">Herculis irata fracta querere manu;</TextUnit>
    <TextUnit id="1920" loc="3.6.37">Nec tanti Calydon nec tota Aetolia tanti,</TextUnit>
    <TextUnit id="1921" loc="3.6.38">Una tamen tanti Deianira fuit.</TextUnit>
    <TextUnit id="1922" loc="3.6.39">Ille fluens dives septena per ostia Nilus,</TextUnit>
    <TextUnit id="1923" loc="3.6.40">Qui patriam tantae tam bene celat aquae,</TextUnit>
    <TextUnit id="1924" loc="3.6.41">Fertur in Euanthe collectam Asopide flammam</TextUnit>
    <TextUnit id="1925" loc="3.6.42">Vincere gurgitibus non potuisse suis.</TextUnit>
    <TextUnit id="1926" loc="3.6.43">Siccus ut amplecti Salmonida posset Enipeus,</TextUnit>
    <TextUnit id="1927" loc="3.6.44">Cedere iussit aquam; iussa recessit aqua.</TextUnit>
    <TextUnit id="1928" loc="3.6.45">Nec te praetereo, qui per cava saxa volutans</TextUnit>
    <TextUnit id="1929" loc="3.6.46">Tiburis Argei pomifera arva rigas,</TextUnit>
    <TextUnit id="1930" loc="3.6.47">Ilia cui placuit, quamvis erat horrida cultu,</TextUnit>
    <TextUnit id="1931" loc="3.6.48">Ungue notata comas, ungue notata genas.</TextUnit>
    <TextUnit id="1932" loc="3.6.49">Illa gemens patruique nefas delictaque Martis</TextUnit>
    <TextUnit id="1933" loc="3.6.50">Errabat nudo per loca sola pede.</TextUnit>
    <TextUnit id="1934" loc="3.6.51">Hanc Anien rapidis animosus vidit ab undis</TextUnit>
    <TextUnit id="1935" loc="3.6.52">Raucaque de mediis sustulit ora vadis</TextUnit>
    <TextUnit id="1936" loc="3.6.53">Atque ita 'quid nostras' dixit 'teris anxia ripas,</TextUnit>
    <TextUnit id="1937" loc="3.6.54">Ilia, ab Idaeo Laumedonte genus?</TextUnit>
    <TextUnit id="1938" loc="3.6.55">Quo cultus abiere tui? quid sola vagaris,</TextUnit>
    <TextUnit id="1939" loc="3.6.56">Vitta nec evinctas inpedit alba comas?</TextUnit>
    <TextUnit id="1940" loc="3.6.57">Quid fles et madidos lacrimis corrumpis ocellos</TextUnit>
    <TextUnit id="1941" loc="3.6.58">Pectoraque insana plangis aperta manu?</TextUnit>
    <TextUnit id="1942" loc="3.6.59">Ille habet et silices et vivum in pectore ferrum,</TextUnit>
    <TextUnit id="1943" loc="3.6.60">Qui tenero lacrimas lentus in ore videt.</TextUnit>
    <TextUnit id="1944" loc="3.6.61">Ilia, pone metus! tibi regia nostra patebit,</TextUnit>
    <TextUnit id="1945" loc="3.6.62">Teque colent amnes. Ilia, pone metus!</TextUnit>
    <TextUnit id="1946" loc="3.6.63">Tu centum aut plures inter dominabere nymphas;</TextUnit>
    <TextUnit id="1947" loc="3.6.64">Nam centum aut plures flumina nostra tenent.</TextUnit>
    <TextUnit id="1948" loc="3.6.65">Ne me sperne, precor, tantum, Troiana propago;</TextUnit>
    <TextUnit id="1949" loc="3.6.66">Munera promissis uberiora feres.'</TextUnit>
    <TextUnit id="1950" loc="3.6.67">Dixerat. illa oculos in humum deiecta modestos</TextUnit>
    <TextUnit id="1951" loc="3.6.68">Spargebat teneros flebilis imbre sinus.</TextUnit>
    <TextUnit id="1952" loc="3.6.69">Ter molita fugam ter ad altas restitit undas,</TextUnit>
    <TextUnit id="1953" loc="3.6.70">Currendi vires eripiente metu.</TextUnit>
    <TextUnit id="1954" loc="3.6.71">Sera tamen scindens inimico pollice crinem</TextUnit>
    <TextUnit id="1955" loc="3.6.72">Edidit indignos ore tremente sonos:</TextUnit>
    <TextUnit id="1956" loc="3.6.73">'O utinam mea lecta forent patrioque sepulcro</TextUnit>
    <TextUnit id="1957" loc="3.6.74">Condita, cum poterant virginis ossa legi!</TextUnit>
    <TextUnit id="1958" loc="3.6.75">Cur, modo Vestalis, taedas invitor ad ullas</TextUnit>
    <TextUnit id="1959" loc="3.6.76">Turpis et Iliacis infitianda focis?</TextUnit>
    <TextUnit id="1960" loc="3.6.77">Quid moror et digitis designor adultera vulgi?</TextUnit>
    <TextUnit id="1961" loc="3.6.78">Desint famosus quae notet ora pudor!'</TextUnit>
    <TextUnit id="1962" loc="3.6.79">Hactenus, et vestem tumidis praetendit ocellis</TextUnit>
    <TextUnit id="1963" loc="3.6.80">Atque ita se in rapidas perdita misit aquas.</TextUnit>
    <TextUnit id="1964" loc="3.6.81">Supposuisse manus ad pectora lubricus amnis</TextUnit>
    <TextUnit id="1965" loc="3.6.82">Dicitur et socii iura dedisse tori.</TextUnit>
    <TextUnit id="1966" loc="3.6.83">Te quoque credibile est aliqua caluisse puella;</TextUnit>
    <TextUnit id="1967" loc="3.6.84">Sed nemora et silvae crimina vestra tegunt.</TextUnit>
    <TextUnit id="1968" loc="3.6.85">Dum loquor, increvit latis spatiosior undis,</TextUnit>
    <TextUnit id="1969" loc="3.6.86">Nec capit admissas alveus altus aquas.</TextUnit>
    <TextUnit id="1970" loc="3.6.87">Quid mecum, furiose, tibi? quid mutua differs</TextUnit>
    <TextUnit id="1971" loc="3.6.88">Gaudia? quid coeptum, rustice, rumpis iter?</TextUnit>
    <TextUnit id="1972" loc="3.6.89">Quid? si legitimum flueres, si nobile flumen,</TextUnit>
    <TextUnit id="1973" loc="3.6.90">Si tibi per terras maxima fama foret ---</TextUnit>
    <TextUnit id="1974" loc="3.6.91">Nomen habes nullum, rivis collecte caducis,</TextUnit>
    <TextUnit id="1975" loc="3.6.92">Nec tibi sunt fontes nec tibi certa domus!</TextUnit>
    <TextUnit id="1976" loc="3.6.93">Fontis habes instar pluviamque nivesque solutas,</TextUnit>
    <TextUnit id="1977" loc="3.6.94">Quas tibi divitias pigra ministrat hiemps;</TextUnit>
    <TextUnit id="1978" loc="3.6.95">Aut lutulentus agis brumali tempore cursus,</TextUnit>
    <TextUnit id="1979" loc="3.6.96">Aut premis arentem pulverulentus humum.</TextUnit>
    <TextUnit id="1980" loc="3.6.97">Quis te tum potuit sitiens haurire viator?</TextUnit>
    <TextUnit id="1981" loc="3.6.98">Quis dixit grata voce 'perennis eas'?</TextUnit>
    <TextUnit id="1982" loc="3.6.99">Damnosus pecori curris, damnosior agris.</TextUnit>
    <TextUnit id="1983" loc="3.6.100">Forsitan haec alios; me mea damna movent.</TextUnit>
    <TextUnit id="1984" loc="3.6.101">Huic ego, vae! demens narrabam fluminum amores!</TextUnit>
    <TextUnit id="1985" loc="3.6.102">Iactasse indigne nomina tanta pudet.</TextUnit>
    <TextUnit id="1986" loc="3.6.103">Nescio quem hunc spectans Acheloon et Inachon amnem</TextUnit>
    <TextUnit id="1987" loc="3.6.104">Et potui nomen, Nile, referre tuum!</TextUnit>
    <TextUnit id="1988" loc="3.6.105">At tibi pro meritis, opto, non candide torrens,</TextUnit>
    <TextUnit id="1989" loc="3.6.106">Sint rapidi soles siccaque semper hiemps!</TextUnit>
    <TextUnit id="1990" loc="3.7.1">At non formosa est, at non bene culta puella,</TextUnit>
    <TextUnit id="1991" loc="3.7.2">At, puto, non votis saepe petita meis!</TextUnit>
    <TextUnit id="1992" loc="3.7.3">Hanc tamen in nullos tenui male languidus usus,</TextUnit>
    <TextUnit id="1993" loc="3.7.4">Sed iacui pigro crimen onusque toro;</TextUnit>
    <TextUnit id="1994" loc="3.7.5">Nec potui cupiens, pariter cupiente puella,</TextUnit>
    <TextUnit id="1995" loc="3.7.6">Inguinis effeti parte iuvante frui.</TextUnit>
    <TextUnit id="1996" loc="3.7.7">Illa quidem nostro subiecit eburnea collo</TextUnit>
    <TextUnit id="1997" loc="3.7.8">Bracchia Sithonia candidiora nive,</TextUnit>
    <TextUnit id="1998" loc="3.7.9">Osculaque inseruit cupida luctantia lingua</TextUnit>
    <TextUnit id="1999" loc="3.7.10">Lascivum femori supposuitque femur,</TextUnit>
    <TextUnit id="2000" loc="3.7.11">Et mihi blanditias dixit dominumque vocavit,</TextUnit>
    <TextUnit id="2001" loc="3.7.12">Et quae praeterea publica verba iuvant.</TextUnit>
    <TextUnit id="2002" loc="3.7.13">Tacta tamen veluti gelida mea membra cicuta</TextUnit>
    <TextUnit id="2003" loc="3.7.14">Segnia propositum destituere meum;</TextUnit>
    <TextUnit id="2004" loc="3.7.15">Truncus iners iacui, species et inutile pondus,</TextUnit>
    <TextUnit id="2005" loc="3.7.16">Et non exactum, corpus an umbra forem.</TextUnit>
    <TextUnit id="2006" loc="3.7.17">Quae mihi ventura est, siquidem ventura, senectus,</TextUnit>
    <TextUnit id="2007" loc="3.7.18">Cum desit numeris ipsa iuventa suis?</TextUnit>
    <TextUnit id="2008" loc="3.7.19">A, pudet annorum: quo me iuvenemque virumque?</TextUnit>
    <TextUnit id="2009" loc="3.7.20">Nec iuvenem nec me sensit amica virum!</TextUnit>
    <TextUnit id="2010" loc="3.7.21">Sic flammas aditura pias aeterna sacerdos</TextUnit>
    <TextUnit id="2011" loc="3.7.22">Surgit et a caro fratre verenda soror.</TextUnit>
    <TextUnit id="2012" loc="3.7.23">At nuper bis flava Chlide, ter candida Pitho,</TextUnit>
    <TextUnit id="2013" loc="3.7.24">Ter Libas officio continuata meo est;</TextUnit>
    <TextUnit id="2014" loc="3.7.25">Exigere a nobis angusta nocte Corinnam</TextUnit>
    <TextUnit id="2015" loc="3.7.26">Me memini numeros sustinuisse novem.</TextUnit>
    <TextUnit id="2016" loc="3.7.27">Num mea Thessalico languent devota veneno</TextUnit>
    <TextUnit id="2017" loc="3.7.28">Corpora? num misero carmen et herba nocent,</TextUnit>
    <TextUnit id="2018" loc="3.7.29">Sagave poenicea defixit nomina cera</TextUnit>
    <TextUnit id="2019" loc="3.7.30">Et medium tenuis in iecur egit acus?</TextUnit>
    <TextUnit id="2020" loc="3.7.31">Carmine laesa Ceres sterilem vanescit in herbam,</TextUnit>
    <TextUnit id="2021" loc="3.7.32">Deficiunt laesi carmine fontis aquae,</TextUnit>
    <TextUnit id="2022" loc="3.7.33">Ilicibus glandes cantataque vitibus uva</TextUnit>
    <TextUnit id="2023" loc="3.7.34">Decidit, et nullo poma movente fluunt.</TextUnit>
    <TextUnit id="2024" loc="3.7.35">Quid vetat et nervos magicas torpere per artes?</TextUnit>
    <TextUnit id="2025" loc="3.7.36">Forsitan inpatiens fit latus inde meum.</TextUnit>
    <TextUnit id="2026" loc="3.7.37">Huc pudor accessit: facti pudor ipse nocebat;</TextUnit>
    <TextUnit id="2027" loc="3.7.38">Ille fuit vitii causa secunda mei.</TextUnit>
    <TextUnit id="2028" loc="3.7.39">At qualem vidi tantum tetigique puellam!</TextUnit>
    <TextUnit id="2029" loc="3.7.40">Sic etiam tunica tangitur illa sua.</TextUnit>
    <TextUnit id="2030" loc="3.7.41">Illius ad tactum Pylius iuvenescere possit</TextUnit>
    <TextUnit id="2031" loc="3.7.42">Tithonosque annis fortior esse suis.</TextUnit>
    <TextUnit id="2032" loc="3.7.43">Haec mihi contigerat; sed vir non contigit illi.</TextUnit>
    <TextUnit id="2033" loc="3.7.44">Quas nunc concipiam per nova vota preces?</TextUnit>
    <TextUnit id="2034" loc="3.7.45">Credo etiam magnos, quo sum tam turpiter usus,</TextUnit>
    <TextUnit id="2035" loc="3.7.46">Muneris oblati paenituisse deos.</TextUnit>
    <TextUnit id="2036" loc="3.7.47">Optabam certe recipi --- sum nempe receptus;</TextUnit>
    <TextUnit id="2037" loc="3.7.48">Oscula ferre --- tuli; proximus esse --- fui.</TextUnit>
    <TextUnit id="2038" loc="3.7.49">Quo mihi fortunae tantum? quo regna sine usu?</TextUnit>
    <TextUnit id="2039" loc="3.7.50">Quid, nisi possedi dives avarus opes?</TextUnit>
    <TextUnit id="2040" loc="3.7.51">Sic aret mediis taciti vulgator in undis</TextUnit>
    <TextUnit id="2041" loc="3.7.52">Pomaque, quae nullo tempore tangat, habet.</TextUnit>
    <TextUnit id="2042" loc="3.7.53">A tenera quisquam sic surgit mane puella,</TextUnit>
    <TextUnit id="2043" loc="3.7.54">Protinus ut sanctos possit adire deos?</TextUnit>
    <TextUnit id="2044" loc="3.7.55">Sed, puto, non blande, non optima perdidit in me</TextUnit>
    <TextUnit id="2045" loc="3.7.56">Oscula; non omni sollicitavit ope!</TextUnit>
    <TextUnit id="2046" loc="3.7.57">Illa graves potuit quercus adamantaque durum</TextUnit>
    <TextUnit id="2047" loc="3.7.58">Surdaque blanditiis saxa movere suis.</TextUnit>
    <TextUnit id="2048" loc="3.7.59">Digna movere fuit certe vivosque virosque;</TextUnit>
    <TextUnit id="2049" loc="3.7.60">Sed neque tum vixi nec vir, ut ante, fui.</TextUnit>
    <TextUnit id="2050" loc="3.7.61">Quid iuvet, ad surdas si cantet Phemius aures?</TextUnit>
    <TextUnit id="2051" loc="3.7.62">Quid miserum Thamyran picta tabella iuvat?</TextUnit>
    <TextUnit id="2052" loc="3.7.63">At quae non tacita formavi gaudia mente!</TextUnit>
    <TextUnit id="2053" loc="3.7.64">Quos ego non finxi disposuique modos!</TextUnit>
    <TextUnit id="2054" loc="3.7.65">Nostra tamen iacuere velut praemortua membra</TextUnit>
    <TextUnit id="2055" loc="3.7.66">Turpiter hesterna languidiora rosa ---</TextUnit>
    <TextUnit id="2056" loc="3.7.67">Quae nunc, ecce, vigent intempestiva valentque,</TextUnit>
    <TextUnit id="2057" loc="3.7.68">Nunc opus exposcunt militiamque suam.</TextUnit>
    <TextUnit id="2058" loc="3.7.69">Quin istic pudibunda iaces, pars pessima nostri?</TextUnit>
    <TextUnit id="2059" loc="3.7.70">Sic sum pollicitis captus et ante tuis.</TextUnit>
    <TextUnit id="2060" loc="3.7.71">Tu dominum fallis; per te deprensus inermis</TextUnit>
    <TextUnit id="2061" loc="3.7.72">Tristia cum magno damna pudore tuli.</TextUnit>
    <TextUnit id="2062" loc="3.7.73">Hanc etiam non est mea dedignata puella</TextUnit>
    <TextUnit id="2063" loc="3.7.74">Molliter admota sollicitare manu;</TextUnit>
    <TextUnit id="2064" loc="3.7.75">Sed postquam nullas consurgere posse per artes</TextUnit>
    <TextUnit id="2065" loc="3.7.76">Inmemoremque sui procubuisse videt,</TextUnit>
    <TextUnit id="2066" loc="3.7.77">'Quid me ludis?' ait, 'quis te, male sane, iubebat</TextUnit>
    <TextUnit id="2067" loc="3.7.78">Invitum nostro ponere membra toro?</TextUnit>
    <TextUnit id="2068" loc="3.7.79">Aut te traiectis Aeaea venefica lanis</TextUnit>
    <TextUnit id="2069" loc="3.7.80">Devovet, aut alio lassus amore venis.'</TextUnit>
    <TextUnit id="2070" loc="3.7.81">Nec mora, desiluit tunica velata soluta ---</TextUnit>
    <TextUnit id="2071" loc="3.7.82">Et decuit nudos proripuisse pedes! ---</TextUnit>
    <TextUnit id="2072" loc="3.7.83">Neve suae possent intactam scire ministrae,</TextUnit>
    <TextUnit id="2073" loc="3.7.84">Dedecus hoc sumpta dissimulavit aqua.</TextUnit>
    <TextUnit id="2074" loc="3.8.1">Et quisquam ingenuas etiamnunc suspicit artes,</TextUnit>
    <TextUnit id="2075" loc="3.8.2">Aut tenerum dotes carmen habere putat?</TextUnit>
    <TextUnit id="2076" loc="3.8.3">Ingenium quondam fuerat pretiosius auro;</TextUnit>
    <TextUnit id="2077" loc="3.8.4">At nunc barbaria est grandis, habere nihil.</TextUnit>
    <TextUnit id="2078" loc="3.8.5">Cum pulchrae dominae nostri placuere libelli,</TextUnit>
    <TextUnit id="2079" loc="3.8.6">Quo licuit libris, non licet ire mihi;</TextUnit>
    <TextUnit id="2080" loc="3.8.7">Cum bene laudavit, laudato ianua clausa est.</TextUnit>
    <TextUnit id="2081" loc="3.8.8">Turpiter huc illuc ingeniosus eo.</TextUnit>
    <TextUnit id="2082" loc="3.8.9">Ecce, recens dives parto per vulnera censu</TextUnit>
    <TextUnit id="2083" loc="3.8.10">Praefertur nobis sanguine pastus eques!</TextUnit>
    <TextUnit id="2084" loc="3.8.11">Hunc potes amplecti formosis, vita, lacertis?</TextUnit>
    <TextUnit id="2085" loc="3.8.12">Huius in amplexu, vita, iacere potes?</TextUnit>
    <TextUnit id="2086" loc="3.8.13">Si nescis, caput hoc galeam portare solebat;</TextUnit>
    <TextUnit id="2087" loc="3.8.14">Ense latus cinctum, quod tibi servit, erat;</TextUnit>
    <TextUnit id="2088" loc="3.8.15">Laeva manus, cui nunc serum male convenit aurum,</TextUnit>
    <TextUnit id="2089" loc="3.8.16">Scuta tulit; dextram tange --- cruenta fuit!</TextUnit>
    <TextUnit id="2090" loc="3.8.17">Qua periit aliquis, potes hanc contingere dextram?</TextUnit>
    <TextUnit id="2091" loc="3.8.18">Heu, ubi mollities pectoris illa tui?</TextUnit>
    <TextUnit id="2092" loc="3.8.19">Cerne cicatrices, veteris vestigia pugnae ---</TextUnit>
    <TextUnit id="2093" loc="3.8.20">Quaesitum est illi corpore, quidquid habet.</TextUnit>
    <TextUnit id="2094" loc="3.8.21">Forsitan et, quotiens hominem iugulaverit, ille</TextUnit>
    <TextUnit id="2095" loc="3.8.22">Indicet! hoc fassas tangis, avara, manus?</TextUnit>
    <TextUnit id="2096" loc="3.8.23">Ille ego Musarum purus Phoebique sacerdos</TextUnit>
    <TextUnit id="2097" loc="3.8.24">Ad rigidas canto carmen inane fores?</TextUnit>
    <TextUnit id="2098" loc="3.8.25">Discite, qui sapitis, non quae nos scimus inertes,</TextUnit>
    <TextUnit id="2099" loc="3.8.26">Sed trepidas acies et fera castra sequi</TextUnit>
    <TextUnit id="2100" loc="3.8.27">Proque bono versu primum deducite pilum!</TextUnit>
    <TextUnit id="2101" loc="3.8.28">Nox tibi, si belles, possit, Homere, dari.</TextUnit>
    <TextUnit id="2102" loc="3.8.29">Iuppiter, admonitus nihil esse potentius auro,</TextUnit>
    <TextUnit id="2103" loc="3.8.30">Corruptae pretium virginis ipse fuit.</TextUnit>
    <TextUnit id="2104" loc="3.8.31">Dum merces aberat, durus pater, ipsa severa,</TextUnit>
    <TextUnit id="2105" loc="3.8.32">Aerati postes, ferrea turris erat;</TextUnit>
    <TextUnit id="2106" loc="3.8.33">Sed postquam sapiens in munere venit adulter,</TextUnit>
    <TextUnit id="2107" loc="3.8.34">Praebuit ipsa sinus et dare iussa dedit.</TextUnit>
    <TextUnit id="2108" loc="3.8.35">At cum regna senex caeli Saturnus haberet,</TextUnit>
    <TextUnit id="2109" loc="3.8.36">Omne lucrum tenebris alta premebat humus.</TextUnit>
    <TextUnit id="2110" loc="3.8.37">Aeraque et argentum cumque auro pondera ferri</TextUnit>
    <TextUnit id="2111" loc="3.8.38">Manibus admorat, nullaque massa fuit.</TextUnit>
    <TextUnit id="2112" loc="3.8.39">At meliora dabat --- curvo sine vomere fruges</TextUnit>
    <TextUnit id="2113" loc="3.8.40">Pomaque et in quercu mella reperta cava.</TextUnit>
    <TextUnit id="2114" loc="3.8.41">Nec valido quisquam terram scindebat aratro,</TextUnit>
    <TextUnit id="2115" loc="3.8.42">Signabat nullo limite mensor humum,</TextUnit>
    <TextUnit id="2116" loc="3.8.43">Non freta demisso verrebant eruta remo;</TextUnit>
    <TextUnit id="2117" loc="3.8.44">Ultima mortali tum via litus erat.</TextUnit>
    <TextUnit id="2118" loc="3.8.45">Contra te sollers, hominum natura, fuisti</TextUnit>
    <TextUnit id="2119" loc="3.8.46">Et nimium damnis ingeniosa tuis.</TextUnit>
    <TextUnit id="2120" loc="3.8.47">Quo tibi, turritis incingere moenibus urbes?</TextUnit>
    <TextUnit id="2121" loc="3.8.48">Quo tibi, discordes addere in arma manus?</TextUnit>
    <TextUnit id="2122" loc="3.8.49">Quid tibi cum pelago --- terra contenta fuisses!</TextUnit>
    <TextUnit id="2123" loc="3.8.50">Cur non et caelum, tertia regna, petis?</TextUnit>
    <TextUnit id="2124" loc="3.8.51">Qua licet, adfectas caelum quoque --- templa Quirinus,</TextUnit>
    <TextUnit id="2125" loc="3.8.52">Liber et Alcides et modo Caesar habent.</TextUnit>
    <TextUnit id="2126" loc="3.8.53">Eruimus terra solidum pro frugibus aurum.</TextUnit>
    <TextUnit id="2127" loc="3.8.54">Possidet inventas sanguine miles opes.</TextUnit>
    <TextUnit id="2128" loc="3.8.55">Curia pauperibus clausa est --- dat census honores;</TextUnit>
    <TextUnit id="2129" loc="3.8.56">Inde gravis iudex, inde severus eques!</TextUnit>
    <TextUnit id="2130" loc="3.8.57">Omnia possideant; illis Campusque forumque</TextUnit>
    <TextUnit id="2131" loc="3.8.58">Serviat, hi pacem crudaque bella gerant ---</TextUnit>
    <TextUnit id="2132" loc="3.8.59">Tantum ne nostros avidi liceantur amores,</TextUnit>
    <TextUnit id="2133" loc="3.8.60">Et --- satis est --- aliquid pauperis esse sinant!</TextUnit>
    <TextUnit id="2134" loc="3.8.61">At nunc, exaequet tetricas licet illa Sabinas,</TextUnit>
    <TextUnit id="2135" loc="3.8.62">Imperat ut captae qui dare multa potest;</TextUnit>
    <TextUnit id="2136" loc="3.8.63">Me prohibet custos, in me timet illa maritum.</TextUnit>
    <TextUnit id="2137" loc="3.8.64">Si dederim, tota cedet uterque domo!</TextUnit>
    <TextUnit id="2138" loc="3.8.65">O si neclecti quisquam deus ultor amantis</TextUnit>
    <TextUnit id="2139" loc="3.8.66">Tam male quaesitas pulvere mutet opes!</TextUnit>
    <TextUnit id="2140" loc="3.9.1">Memnona si mater, mater ploravit Achillem,</TextUnit>
    <TextUnit id="2141" loc="3.9.2">Et tangunt magnas tristia fata deas,</TextUnit>
    <TextUnit id="2142" loc="3.9.3">Flebilis indignos, Elegia, solve capillos!</TextUnit>
    <TextUnit id="2143" loc="3.9.4">A, nimis ex vero nunc tibi nomen erit! ---</TextUnit>
    <TextUnit id="2144" loc="3.9.5">Ille tui vates operis, tua fama, Tibullus</TextUnit>
    <TextUnit id="2145" loc="3.9.6">Ardet in extructo, corpus inane, rogo.</TextUnit>
    <TextUnit id="2146" loc="3.9.7">Ecce, puer Veneris fert eversamque pharetram</TextUnit>
    <TextUnit id="2147" loc="3.9.8">Et fractos arcus et sine luce facem;</TextUnit>
    <TextUnit id="2148" loc="3.9.9">Adspice, demissis ut eat miserabilis alis</TextUnit>
    <TextUnit id="2149" loc="3.9.10">Pectoraque infesta tundat aperta manu!</TextUnit>
    <TextUnit id="2150" loc="3.9.11">Excipiunt lacrimas sparsi per colla capilli,</TextUnit>
    <TextUnit id="2151" loc="3.9.12">Oraque singultu concutiente sonant.</TextUnit>
    <TextUnit id="2152" loc="3.9.13">Fratris in Aeneae sic illum funere dicunt</TextUnit>
    <TextUnit id="2153" loc="3.9.14">Egressum tectis, pulcher Iule, tuis;</TextUnit>
    <TextUnit id="2154" loc="3.9.15">Nec minus est confusa Venus moriente Tibullo,</TextUnit>
    <TextUnit id="2155" loc="3.9.16">Quam iuveni rupit cum ferus inguen aper.</TextUnit>
    <TextUnit id="2156" loc="3.9.17">At sacri vates et divum cura vocamur;</TextUnit>
    <TextUnit id="2157" loc="3.9.18">Sunt etiam qui nos numen habere putent.</TextUnit>
    <TextUnit id="2158" loc="3.9.19">Scilicet omne sacrum mors inportuna profanat,</TextUnit>
    <TextUnit id="2159" loc="3.9.20">Omnibus obscuras inicit illa manus!</TextUnit>
    <TextUnit id="2160" loc="3.9.21">Quid pater Ismario, quid mater profuit Orpheo?</TextUnit>
    <TextUnit id="2161" loc="3.9.22">Carmine quid victas obstipuisse feras?</TextUnit>
    <TextUnit id="2162" loc="3.9.23">Et Linon in silvis idem pater 'aelinon!' altis</TextUnit>
    <TextUnit id="2163" loc="3.9.24">Dicitur invita concinuisse lyra.</TextUnit>
    <TextUnit id="2164" loc="3.9.25">Adice Maeoniden, a quo ceu fonte perenni</TextUnit>
    <TextUnit id="2165" loc="3.9.26">Vatum Pieriis ora rigantur aquis ---</TextUnit>
    <TextUnit id="2166" loc="3.9.27">Hunc quoque summa dies nigro submersit Averno.</TextUnit>
    <TextUnit id="2167" loc="3.9.28">Defugiunt avidos carmina sola rogos;</TextUnit>
    <TextUnit id="2168" loc="3.9.29">Durant, vatis opus, Troiani fama laboris</TextUnit>
    <TextUnit id="2169" loc="3.9.30">Tardaque nocturno tela retexta dolo.</TextUnit>
    <TextUnit id="2170" loc="3.9.31">Sic Nemesis longum, sic Delia nomen habebunt,</TextUnit>
    <TextUnit id="2171" loc="3.9.32">Altera cura recens, altera primus amor.</TextUnit>
    <TextUnit id="2172" loc="3.9.33">Quid vos sacra iuvant? quid nunc Aegyptia prosunt</TextUnit>
    <TextUnit id="2173" loc="3.9.34">Sistra? quid in vacuo secubuisse toro?</TextUnit>
    <TextUnit id="2174" loc="3.9.35">Cum rapiunt mala fata bonos --- ignoscite fasso! ---</TextUnit>
    <TextUnit id="2175" loc="3.9.36">Sollicitor nullos esse putare deos.</TextUnit>
    <TextUnit id="2176" loc="3.9.37">Vive pius --- moriere; pius cole sacra --- colentem</TextUnit>
    <TextUnit id="2177" loc="3.9.38">Mors gravis a templis in cava busta trahet;</TextUnit>
    <TextUnit id="2178" loc="3.9.39">Carminibus confide bonis --- iacet, ecce, Tibullus:</TextUnit>
    <TextUnit id="2179" loc="3.9.40">Vix manet e toto, parva quod urna capit!</TextUnit>
    <TextUnit id="2180" loc="3.9.41">Tene, sacer vates, flammae rapuere rogales</TextUnit>
    <TextUnit id="2181" loc="3.9.42">Pectoribus pasci nec timuere tuis?</TextUnit>
    <TextUnit id="2182" loc="3.9.43">Aurea sanctorum potuissent templa deorum</TextUnit>
    <TextUnit id="2183" loc="3.9.44">Urere, quae tantum sustinuere nefas!</TextUnit>
    <TextUnit id="2184" loc="3.9.45">Avertit vultus, Erycis quae possidet arces;</TextUnit>
    <TextUnit id="2185" loc="3.9.46">Sunt quoque, qui lacrimas continuisse negant.</TextUnit>
    <TextUnit id="2186" loc="3.9.47">Sed tamen hoc melius, quam si Phaeacia tellus</TextUnit>
    <TextUnit id="2187" loc="3.9.48">Ignotum vili supposuisset humo.</TextUnit>
    <TextUnit id="2188" loc="3.9.49">Hinc certe madidos fugientis pressit ocellos</TextUnit>
    <TextUnit id="2189" loc="3.9.50">Mater et in cineres ultima dona tulit;</TextUnit>
    <TextUnit id="2190" loc="3.9.51">Hinc soror in partem misera cum matre doloris</TextUnit>
    <TextUnit id="2191" loc="3.9.52">Venit inornatas dilaniata comas,</TextUnit>
    <TextUnit id="2192" loc="3.9.53">Cumque tuis sua iunxerunt Nemesisque priorque</TextUnit>
    <TextUnit id="2193" loc="3.9.54">Oscula nec solos destituere rogos.</TextUnit>
    <TextUnit id="2194" loc="3.9.55">Delia discedens 'felicius' inquit 'amata</TextUnit>
    <TextUnit id="2195" loc="3.9.56">Sum tibi; vixisti, dum tuus ignis eram.'</TextUnit>
    <TextUnit id="2196" loc="3.9.57">Cui Nemesis 'quid' ait 'tibi sunt mea damna dolori?</TextUnit>
    <TextUnit id="2197" loc="3.9.58">Me tenuit moriens deficiente manu.'</TextUnit>
    <TextUnit id="2198" loc="3.9.59">Si tamen e nobis aliquid nisi nomen et umbra</TextUnit>
    <TextUnit id="2199" loc="3.9.60">Restat, in Elysia valle Tibullus erit.</TextUnit>
    <TextUnit id="2200" loc="3.9.61">Obvius huic venias hedera iuvenalia cinctus</TextUnit>
    <TextUnit id="2201" loc="3.9.62">Tempora cum Calvo, docte Catulle, tuo;</TextUnit>
    <TextUnit id="2202" loc="3.9.63">Tu quoque, si falsum est temerati crimen amici,</TextUnit>
    <TextUnit id="2203" loc="3.9.64">Sanguinis atque animae prodige Galle tuae.</TextUnit>
    <TextUnit id="2204" loc="3.9.65">His comes umbra tua est; siqua est modo corporis umbra,</TextUnit>
    <TextUnit id="2205" loc="3.9.66">Auxisti numeros, culte Tibulle, pios.</TextUnit>
    <TextUnit id="2206" loc="3.9.67">Ossa quieta, precor, tuta requiescite in urna,</TextUnit>
    <TextUnit id="2207" loc="3.9.68">Et sit humus cineri non onerosa tuo!</TextUnit>
    <TextUnit id="2208" loc="3.10.1">Annua venerunt Cerealis tempora sacri;</TextUnit>
    <TextUnit id="2209" loc="3.10.2">Secubat in vacuo sola puella toro.</TextUnit>
    <TextUnit id="2210" loc="3.10.3">Flava Ceres, tenues spicis redimita capillos,</TextUnit>
    <TextUnit id="2211" loc="3.10.4">Cur inhibes sacris commoda nostra tuis?</TextUnit>
    <TextUnit id="2212" loc="3.10.5">Te, dea, munificam gentes, ubi quaeque, loquuntur,</TextUnit>
    <TextUnit id="2213" loc="3.10.6">Nec minus humanis invidet ulla bonis.</TextUnit>
    <TextUnit id="2214" loc="3.10.7">Ante nec hirsuti torrebant farra coloni,</TextUnit>
    <TextUnit id="2215" loc="3.10.8">Nec notum terris area nomen erat,</TextUnit>
    <TextUnit id="2216" loc="3.10.9">Sed glandem quercus, oracula prima, ferebant;</TextUnit>
    <TextUnit id="2217" loc="3.10.10">Haec erat et teneri caespitis herba cibus.</TextUnit>
    <TextUnit id="2218" loc="3.10.11">Prima Ceres docuit turgescere semen in agris</TextUnit>
    <TextUnit id="2219" loc="3.10.12">Falce coloratas subsecuitque comas;</TextUnit>
    <TextUnit id="2220" loc="3.10.13">Prima iugis tauros supponere colla coegit,</TextUnit>
    <TextUnit id="2221" loc="3.10.14">Et veterem curvo dente revellit humum.</TextUnit>
    <TextUnit id="2222" loc="3.10.15">Hanc quisquam lacrimis laetari credit amantum</TextUnit>
    <TextUnit id="2223" loc="3.10.16">Et bene tormentis secubituque coli?</TextUnit>
    <TextUnit id="2224" loc="3.10.17">Nec tamen est, quamvis agros amet illa feraces,</TextUnit>
    <TextUnit id="2225" loc="3.10.18">Rustica nec viduum pectus amoris habet.</TextUnit>
    <TextUnit id="2226" loc="3.10.19">Cretes erunt testes --- nec fingunt omnia Cretes.</TextUnit>
    <TextUnit id="2227" loc="3.10.20">Crete nutrito terra superba Iove.</TextUnit>
    <TextUnit id="2228" loc="3.10.21">Illic, sideream mundi qui temperat arcem,</TextUnit>
    <TextUnit id="2229" loc="3.10.22">Exiguus tenero lac bibit ore puer.</TextUnit>
    <TextUnit id="2230" loc="3.10.23">Magna fides testi: testis laudatur alumno.</TextUnit>
    <TextUnit id="2231" loc="3.10.24">Fassuram Cererem crimina nostra puto.</TextUnit>
    <TextUnit id="2232" loc="3.10.25">Viderat Iasium Cretaea diva sub Ida</TextUnit>
    <TextUnit id="2233" loc="3.10.26">Figentem certa terga ferina manu.</TextUnit>
    <TextUnit id="2234" loc="3.10.27">Vidit, et ut tenerae flammam rapuere medullae,</TextUnit>
    <TextUnit id="2235" loc="3.10.28">Hinc pudor, ex illa parte trahebat amor.</TextUnit>
    <TextUnit id="2236" loc="3.10.29">Victus amore pudor; sulcos arere videres</TextUnit>
    <TextUnit id="2237" loc="3.10.30">Et sata cum minima parte redire sui.</TextUnit>
    <TextUnit id="2238" loc="3.10.31">Cum bene iactati pulsarant arva ligones,</TextUnit>
    <TextUnit id="2239" loc="3.10.32">Ruperat et duram vomer aduncus humum,</TextUnit>
    <TextUnit id="2240" loc="3.10.33">Seminaque in latos ierant aequaliter agros,</TextUnit>
    <TextUnit id="2241" loc="3.10.34">Inrita decepti vota colentis erant.</TextUnit>
    <TextUnit id="2242" loc="3.10.35">Diva potens frugum silvis cessabat in altis;</TextUnit>
    <TextUnit id="2243" loc="3.10.36">Deciderant longae spicea serta comae.</TextUnit>
    <TextUnit id="2244" loc="3.10.37">Sola fuit Crete fecundo fertilis anno;</TextUnit>
    <TextUnit id="2245" loc="3.10.38">Omnia, qua tulerat se dea, messis erat;</TextUnit>
    <TextUnit id="2246" loc="3.10.39">Ipsa, locus nemorum, canebat frugibus Ide,</TextUnit>
    <TextUnit id="2247" loc="3.10.40">Et ferus in silva farra metebat aper.</TextUnit>
    <TextUnit id="2248" loc="3.10.41">Optavit Minos similes sibi legifer annos;</TextUnit>
    <TextUnit id="2249" loc="3.10.42">Optasset, Cereris longus ut esset amor.</TextUnit>
    <TextUnit id="2250" loc="3.10.43">Quod tibi secubitus tristes, dea flava, fuissent,</TextUnit>
    <TextUnit id="2251" loc="3.10.44">Hoc cogor sacris nunc ego ferre tuis?</TextUnit>
    <TextUnit id="2252" loc="3.10.45">Cur ego sim tristis, cum sit tibi nata reperta</TextUnit>
    <TextUnit id="2253" loc="3.10.46">Regnaque quam Iuno sorte minore regat?</TextUnit>
    <TextUnit id="2254" loc="3.10.47">Festa dies Veneremque vocat cantusque merumque;</TextUnit>
    <TextUnit id="2255" loc="3.10.48">Haec decet ad dominos munera ferre deos.</TextUnit>
    <TextUnit id="2256" loc="3.11a.1">Multa diuque tuli; vitiis patientia victa est;</TextUnit>
    <TextUnit id="2257" loc="3.11a.2">Cede fatigato pectore, turpis amor!</TextUnit>
    <TextUnit id="2258" loc="3.11a.3">Scilicet adserui iam me fugique catenas,</TextUnit>
    <TextUnit id="2259" loc="3.11a.4">Et quae non puduit ferre, tulisse pudet.</TextUnit>
    <TextUnit id="2260" loc="3.11a.5">Vicimus et domitum pedibus calcamus amorem;</TextUnit>
    <TextUnit id="2261" loc="3.11a.6">Venerunt capiti cornua sera meo.</TextUnit>
    <TextUnit id="2262" loc="3.11a.7">Perfer et obdura! dolor hic tibi proderit olim;</TextUnit>
    <TextUnit id="2263" loc="3.11a.8">Saepe tulit lassis sucus amarus opem.</TextUnit>
    <TextUnit id="2264" loc="3.11a.9">Ergo ego sustinui, foribus tam saepe repulsus,</TextUnit>
    <TextUnit id="2265" loc="3.11a.10">Ingenuum dura ponere corpus humo?</TextUnit>
    <TextUnit id="2266" loc="3.11a.11">Ergo ego nescio cui, quem tu conplexa tenebas,</TextUnit>
    <TextUnit id="2267" loc="3.11a.12">Excubui clausam servus ut ante domum?</TextUnit>
    <TextUnit id="2268" loc="3.11a.13">Vidi, cum foribus lassus prodiret amator,</TextUnit>
    <TextUnit id="2269" loc="3.11a.14">Invalidum referens emeritumque latus;</TextUnit>
    <TextUnit id="2270" loc="3.11a.15">Hoc tamen est levius, quam quod sum visus ab illo ---</TextUnit>
    <TextUnit id="2271" loc="3.11a.16">Eveniat nostris hostibus ille pudor!</TextUnit>
    <TextUnit id="2272" loc="3.11a.17">Quando ego non fixus lateri patienter adhaesi,</TextUnit>
    <TextUnit id="2273" loc="3.11a.18">Ipse tuus custos, ipse vir, ipse comes?</TextUnit>
    <TextUnit id="2274" loc="3.11a.19">Scilicet et populo per me comitata placebas;</TextUnit>
    <TextUnit id="2275" loc="3.11a.20">Causa fuit multis noster amoris amor.</TextUnit>
    <TextUnit id="2276" loc="3.11a.21">Turpia quid referam vanae mendacia linguae</TextUnit>
    <TextUnit id="2277" loc="3.11a.22">Et periuratos in mea damna deos?</TextUnit>
    <TextUnit id="2278" loc="3.11a.23">Quid iuvenum tacitos inter convivia nutus</TextUnit>
    <TextUnit id="2279" loc="3.11a.24">Verbaque conpositis dissimulata notis?</TextUnit>
    <TextUnit id="2280" loc="3.11a.25">Dicta erat aegra mihi --- praeceps amensque cucurri;</TextUnit>
    <TextUnit id="2281" loc="3.11a.26">Veni, et rivali non erat aegra meo!</TextUnit>
    <TextUnit id="2282" loc="3.11a.27">His et quae taceo duravi saepe ferendis;</TextUnit>
    <TextUnit id="2283" loc="3.11a.28">Quaere alium pro me, qui queat ista pati.</TextUnit>
    <TextUnit id="2284" loc="3.11a.29">Iam mea votiva puppis redimita corona</TextUnit>
    <TextUnit id="2285" loc="3.11a.30">Lenta tumescentes aequoris audit aquas.</TextUnit>
    <TextUnit id="2286" loc="3.11a.31">Desine blanditias et verba, potentia quondam,</TextUnit>
    <TextUnit id="2287" loc="3.11a.32">Perdere --- non ego nunc stultus, ut ante fui!</TextUnit>
    <TextUnit id="2288" loc="3.11b.1">Luctantur pectusque leve in contraria tendunt</TextUnit>
    <TextUnit id="2289" loc="3.11b.2">Hac amor hac odium, sed, puto, vincit amor.</TextUnit>
    <TextUnit id="2290" loc="3.11b.35">Odero, si potero; si non, invitus amabo.</TextUnit>
    <TextUnit id="2291" loc="3.11b.36">Nec iuga taurus amat; quae tamen odit, habet.</TextUnit>
    <TextUnit id="2292" loc="3.11b.37">Nequitiam fugio --- fugientem forma reducit;</TextUnit>
    <TextUnit id="2293" loc="3.11b.38">Aversor morum crimina --- corpus amo.</TextUnit>
    <TextUnit id="2294" loc="3.11b.39">Sic ego nec sine te nec tecum vivere possum,</TextUnit>
    <TextUnit id="2295" loc="3.11b.40">Et videor voti nescius esse mei.</TextUnit>
    <TextUnit id="2296" loc="3.11b.41">Aut formosa fores minus, aut minus inproba, vellem;</TextUnit>
    <TextUnit id="2297" loc="3.11b.42">Non facit ad mores tam bona forma malos.</TextUnit>
    <TextUnit id="2298" loc="3.11b.43">Facta merent odium, facies exorat amorem ---</TextUnit>
    <TextUnit id="2299" loc="3.11b.44">Me miserum, vitiis plus valet illa suis!</TextUnit>
    <TextUnit id="2300" loc="3.11b.45">Parce, per o lecti socialia iura, per omnis</TextUnit>
    <TextUnit id="2301" loc="3.11b.46">Qui dant fallendos se tibi saepe deos,</TextUnit>
    <TextUnit id="2302" loc="3.11b.47">Perque tuam faciem, magni mihi numinis instar,</TextUnit>
    <TextUnit id="2303" loc="3.11b.48">Perque tuos oculos, qui rapuere meos!</TextUnit>
    <TextUnit id="2304" loc="3.11b.49">Quidquid eris, mea semper eris; tu selige tantum,</TextUnit>
    <TextUnit id="2305" loc="3.11b.50">Me quoque velle velis, anne coactus amem!</TextUnit>
    <TextUnit id="2306" loc="3.11b.51">Lintea dem potius ventisque ferentibus utar,</TextUnit>
    <TextUnit id="2307" loc="3.11b.52">Ut, quam, si nolim, cogar amare, velim.</TextUnit>
    <TextUnit id="2308" loc="3.12.1">Quis fuit ille dies, quo tristia semper amanti</TextUnit>
    <TextUnit id="2309" loc="3.12.2">Omina non albae concinuistis aves?</TextUnit>
    <TextUnit id="2310" loc="3.12.3">Quodve putem sidus nostris occurrere fatis,</TextUnit>
    <TextUnit id="2311" loc="3.12.4">Quosve deos in me bella movere querar?</TextUnit>
    <TextUnit id="2312" loc="3.12.5">Quae modo dicta mea est, quam coepi solus amare,</TextUnit>
    <TextUnit id="2313" loc="3.12.6">Cum multis vereor ne sit habenda mihi.</TextUnit>
    <TextUnit id="2314" loc="3.12.7">Fallimur, an nostris innotuit illa libellis?</TextUnit>
    <TextUnit id="2315" loc="3.12.8">Sic erit --- ingenio prostitit illa meo.</TextUnit>
    <TextUnit id="2316" loc="3.12.9">Et merito! quid enim formae praeconia feci?</TextUnit>
    <TextUnit id="2317" loc="3.12.10">Vendibilis culpa facta puella mea est.</TextUnit>
    <TextUnit id="2318" loc="3.12.11">Me lenone placet, duce me perductus amator,</TextUnit>
    <TextUnit id="2319" loc="3.12.12">Ianua per nostras est adaperta manus.</TextUnit>
    <TextUnit id="2320" loc="3.12.13">An prosint, dubium, nocuerunt carmina semper;</TextUnit>
    <TextUnit id="2321" loc="3.12.14">Invidiae nostris illa fuere bonis.</TextUnit>
    <TextUnit id="2322" loc="3.12.15">Cum Thebae, cum Troia foret, cum Caesaris acta,</TextUnit>
    <TextUnit id="2323" loc="3.12.16">Ingenium movit sola Corinna meum.</TextUnit>
    <TextUnit id="2324" loc="3.12.17">Aversis utinam tetigissem carmina Musis,</TextUnit>
    <TextUnit id="2325" loc="3.12.18">Phoebus et inceptum destituisset opus!</TextUnit>
    <TextUnit id="2326" loc="3.12.19">Nec tamen ut testes mos est audire poetas;</TextUnit>
    <TextUnit id="2327" loc="3.12.20">Malueram verbis pondus abesse meis.</TextUnit>
    <TextUnit id="2328" loc="3.12.21">Per nos Scylla patri caros furata capillos</TextUnit>
    <TextUnit id="2329" loc="3.12.22">Pube premit rabidos inguinibusque canes;</TextUnit>
    <TextUnit id="2330" loc="3.12.23">Nos pedibus pinnas dedimus, nos crinibus angues;</TextUnit>
    <TextUnit id="2331" loc="3.12.24">Victor Abantiades alite fertur equo.</TextUnit>
    <TextUnit id="2332" loc="3.12.25">Idem per spatium Tityon porreximus ingens,</TextUnit>
    <TextUnit id="2333" loc="3.12.26">Et tria vipereo fecimus ora cani;</TextUnit>
    <TextUnit id="2334" loc="3.12.27">Fecimus Enceladon iaculantem mille lacertis,</TextUnit>
    <TextUnit id="2335" loc="3.12.28">Ambiguae captos virginis ore viros.</TextUnit>
    <TextUnit id="2336" loc="3.12.29">Aeolios Ithacis inclusimus utribus Euros;</TextUnit>
    <TextUnit id="2337" loc="3.12.30">Proditor in medio Tantalus amne sitit.</TextUnit>
    <TextUnit id="2338" loc="3.12.31">De Niobe silicem, de virgine fecimus ursam.</TextUnit>
    <TextUnit id="2339" loc="3.12.32">Concinit Odrysium Cecropis ales Ityn;</TextUnit>
    <TextUnit id="2340" loc="3.12.33">Iuppiter aut in aves aut se transformat in aurum</TextUnit>
    <TextUnit id="2341" loc="3.12.34">Aut secat inposita virgine taurus aquas.</TextUnit>
    <TextUnit id="2342" loc="3.12.35">Protea quid referam Thebanaque semina, dentes;</TextUnit>
    <TextUnit id="2343" loc="3.12.36">Qui vomerent flammas ore, fuisse boves;</TextUnit>
    <TextUnit id="2344" loc="3.12.37">Flere genis electra tuas, Auriga, sorores;</TextUnit>
    <TextUnit id="2345" loc="3.12.38">Quaeque rates fuerint, nunc maris esse deas;</TextUnit>
    <TextUnit id="2346" loc="3.12.39">Aversumque diem mensis furialibus Atrei,</TextUnit>
    <TextUnit id="2347" loc="3.12.40">Duraque percussam saxa secuta lyram?</TextUnit>
    <TextUnit id="2348" loc="3.12.41">Exit in inmensum fecunda licentia vatum,</TextUnit>
    <TextUnit id="2349" loc="3.12.42">Obligat historica nec sua verba fide.</TextUnit>
    <TextUnit id="2350" loc="3.12.43">Et mea debuerat falso laudata videri</TextUnit>
    <TextUnit id="2351" loc="3.12.44">Femina; credulitas nunc mihi vestra nocet.</TextUnit>
    <TextUnit id="2352" loc="3.13.1">Cum mihi pomiferis coniunx foret orta Faliscis,</TextUnit>
    <TextUnit id="2353" loc="3.13.2">Moenia contigimus victa, Camille, tibi.</TextUnit>
    <TextUnit id="2354" loc="3.13.3">Casta sacerdotes Iunoni festa parabant</TextUnit>
    <TextUnit id="2355" loc="3.13.4">Et celebres ludos indigenamque bovem;</TextUnit>
    <TextUnit id="2356" loc="3.13.5">Grande morae pretium ritus cognoscere, quamvis</TextUnit>
    <TextUnit id="2357" loc="3.13.6">Difficilis clivis huc via praebet iter.</TextUnit>
    <TextUnit id="2358" loc="3.13.7">Stat vetus et densa praenubilus arbore lucus;</TextUnit>
    <TextUnit id="2359" loc="3.13.8">Adspice --- concedas numen inesse loco.</TextUnit>
    <TextUnit id="2360" loc="3.13.9">Accipit ara preces votivaque tura piorum ---</TextUnit>
    <TextUnit id="2361" loc="3.13.10">Ara per antiquas facta sine arte manus.</TextUnit>
    <TextUnit id="2362" loc="3.13.11">Hinc, ubi praesonuit sollemni tibia cantu,</TextUnit>
    <TextUnit id="2363" loc="3.13.12">It per velatas annua pompa vias;</TextUnit>
    <TextUnit id="2364" loc="3.13.13">Ducuntur niveae populo plaudente iuvencae,</TextUnit>
    <TextUnit id="2365" loc="3.13.14">Quas aluit campis herba Falisca suis,</TextUnit>
    <TextUnit id="2366" loc="3.13.15">Et vituli nondum metuenda fronte minaces,</TextUnit>
    <TextUnit id="2367" loc="3.13.16">Et minor ex humili victima porcus hara,</TextUnit>
    <TextUnit id="2368" loc="3.13.17">Duxque gregis cornu per tempora dura recurvo.</TextUnit>
    <TextUnit id="2369" loc="3.13.18">Invisa est dominae sola capella deae;</TextUnit>
    <TextUnit id="2370" loc="3.13.19">Illius indicio silvis inventa sub altis</TextUnit>
    <TextUnit id="2371" loc="3.13.20">Dicitur inceptam destituisse fugam.</TextUnit>
    <TextUnit id="2372" loc="3.13.21">Nunc quoque per pueros iaculis incessitur index</TextUnit>
    <TextUnit id="2373" loc="3.13.22">Et pretium auctori vulneris ipsa datur.</TextUnit>
    <TextUnit id="2374" loc="3.13.23">Qua ventura dea est, iuvenes timidaeque puellae</TextUnit>
    <TextUnit id="2375" loc="3.13.24">Praeverrunt latas veste iacente vias.</TextUnit>
    <TextUnit id="2376" loc="3.13.25">Virginei crines auro gemmaque premuntur,</TextUnit>
    <TextUnit id="2377" loc="3.13.26">Et tegit auratos palla superba pedes;</TextUnit>
    <TextUnit id="2378" loc="3.13.27">More patrum Graio velatae vestibus albis</TextUnit>
    <TextUnit id="2379" loc="3.13.28">Tradita supposito vertice sacra ferunt.</TextUnit>
    <TextUnit id="2380" loc="3.13.29">Ora favent populi tum cum venit aurea pompa,</TextUnit>
    <TextUnit id="2381" loc="3.13.30">Ipsa sacerdotes subsequiturque suas.</TextUnit>
    <TextUnit id="2382" loc="3.13.31">Argiva est pompae facies; Agamemnone caeso</TextUnit>
    <TextUnit id="2383" loc="3.13.32">Et scelus et patrias fugit Halaesus opes</TextUnit>
    <TextUnit id="2384" loc="3.13.33">Iamque pererratis profugus terraque fretoque</TextUnit>
    <TextUnit id="2385" loc="3.13.34">Moenia felici condidit alta manu.</TextUnit>
    <TextUnit id="2386" loc="3.13.35">Ille suos docuit Iunonia sacra Faliscos.</TextUnit>
    <TextUnit id="2387" loc="3.13.36">Sint mihi, sint populo semper amica suo!</TextUnit>
    <TextUnit id="2388" loc="3.14.1">Non ego, ne pecces, cum sis formosa, recuso,</TextUnit>
    <TextUnit id="2389" loc="3.14.2">Sed ne sit misero scire necesse mihi;</TextUnit>
    <TextUnit id="2390" loc="3.14.3">Nec te nostra iubet fieri censura pudicam,</TextUnit>
    <TextUnit id="2391" loc="3.14.4">Sed tamen, ut temptes dissimulare, rogat.</TextUnit>
    <TextUnit id="2392" loc="3.14.5">Non peccat, quaecumque potest peccasse negare,</TextUnit>
    <TextUnit id="2393" loc="3.14.6">Solaque famosam culpa professa facit.</TextUnit>
    <TextUnit id="2394" loc="3.14.7">Quis furor est, quae nocte latent, in luce fateri,</TextUnit>
    <TextUnit id="2395" loc="3.14.8">Et quae clam facias facta referre palam?</TextUnit>
    <TextUnit id="2396" loc="3.14.9">Ignoto meretrix corpus iunctura Quiriti</TextUnit>
    <TextUnit id="2397" loc="3.14.10">Opposita populum summovet ante sera;</TextUnit>
    <TextUnit id="2398" loc="3.14.11">Tu tua prostitues famae peccata sinistrae</TextUnit>
    <TextUnit id="2399" loc="3.14.12">Commissi perages indiciumque tui?</TextUnit>
    <TextUnit id="2400" loc="3.14.13">Sit tibi mens melior, saltemve imitare pudicas,</TextUnit>
    <TextUnit id="2401" loc="3.14.14">Teque probam, quamvis non eris, esse putem.</TextUnit>
    <TextUnit id="2402" loc="3.14.15">Quae facis, haec facito; tantum fecisse negato,</TextUnit>
    <TextUnit id="2403" loc="3.14.16">Nec pudeat coram verba modesta loqui!</TextUnit>
    <TextUnit id="2404" loc="3.14.17">Est qui nequitiam locus exigat; omnibus illum</TextUnit>
    <TextUnit id="2405" loc="3.14.18">Deliciis inple, stet procul inde pudor!</TextUnit>
    <TextUnit id="2406" loc="3.14.19">Hinc simul exieris, lascivia protinus omnis</TextUnit>
    <TextUnit id="2407" loc="3.14.20">Absit, et in lecto crimina pone tuo.</TextUnit>
    <TextUnit id="2408" loc="3.14.21">Illic nec tunicam tibi sit posuisse pudori</TextUnit>
    <TextUnit id="2409" loc="3.14.22">Nec femori inpositum sustinuisse femur;</TextUnit>
    <TextUnit id="2410" loc="3.14.23">Illic purpureis condatur lingua labellis,</TextUnit>
    <TextUnit id="2411" loc="3.14.24">Inque modos Venerem mille figuret amor;</TextUnit>
    <TextUnit id="2412" loc="3.14.25">Illic nec voces nec verba iuvantia cessent,</TextUnit>
    <TextUnit id="2413" loc="3.14.26">Spondaque lasciva mobilitate tremat!</TextUnit>
    <TextUnit id="2414" loc="3.14.27">Indue cum tunicis metuentem crimina vultum,</TextUnit>
    <TextUnit id="2415" loc="3.14.28">Et pudor obscenum diffiteatur opus;</TextUnit>
    <TextUnit id="2416" loc="3.14.29">Da populo, da verba mihi; sine nescius errem,</TextUnit>
    <TextUnit id="2417" loc="3.14.30">Et liceat stulta credulitate frui!</TextUnit>
    <TextUnit id="2418" loc="3.14.31">Cur totiens video mitti recipique tabellas?</TextUnit>
    <TextUnit id="2419" loc="3.14.32">Cur pressus prior est interiorque torus?</TextUnit>
    <TextUnit id="2420" loc="3.14.33">Cur plus quam somno turbatos esse capillos</TextUnit>
    <TextUnit id="2421" loc="3.14.34">Collaque conspicio dentis habere notam?</TextUnit>
    <TextUnit id="2422" loc="3.14.35">Tantum non oculos crimen deducis ad ipsos;</TextUnit>
    <TextUnit id="2423" loc="3.14.36">Si dubitas famae parcere, parce mihi!</TextUnit>
    <TextUnit id="2424" loc="3.14.37">Mens abit et morior quotiens peccasse fateris,</TextUnit>
    <TextUnit id="2425" loc="3.14.38">Perque meos artus frigida gutta fluit.</TextUnit>
    <TextUnit id="2426" loc="3.14.39">Tunc amo, tunc odi frustra quod amare necesse est;</TextUnit>
    <TextUnit id="2427" loc="3.14.40">Tunc ego, sed tecum, mortuus esse velim!</TextUnit>
    <TextUnit id="2428" loc="3.14.41">Nil equidem inquiram, nec quae celare parabis</TextUnit>
    <TextUnit id="2429" loc="3.14.42">Insequar, et falli muneris instar erit.</TextUnit>
    <TextUnit id="2430" loc="3.14.43">Si tamen in media deprensa tenebere culpa,</TextUnit>
    <TextUnit id="2431" loc="3.14.44">Et fuerint oculis probra videnda meis,</TextUnit>
    <TextUnit id="2432" loc="3.14.45">Quae bene visa mihi fuerint, bene visa negato ---</TextUnit>
    <TextUnit id="2433" loc="3.14.46">Concedent verbis lumina nostra tuis.</TextUnit>
    <TextUnit id="2434" loc="3.14.47">Prona tibi vinci cupientem vincere palma est,</TextUnit>
    <TextUnit id="2435" loc="3.14.48">Sit modo 'non feci!' dicere lingua memor.</TextUnit>
    <TextUnit id="2436" loc="3.14.49">Cum tibi contingat verbis superare duobus,</TextUnit>
    <TextUnit id="2437" loc="3.14.50">Etsi non causa, iudice vince tuo!</TextUnit>
    <TextUnit id="2438" loc="3.15.1">Quaere novum vatem, tenerorum mater Amorum!</TextUnit>
    <TextUnit id="2439" loc="3.15.2">Raditur hic elegis ultima meta meis;</TextUnit>
    <TextUnit id="2440" loc="3.15.3">Quos ego conposui, Paeligni ruris alumnus ---</TextUnit>
    <TextUnit id="2441" loc="3.15.4">Nec me deliciae dedecuere meae ---</TextUnit>
    <TextUnit id="2442" loc="3.15.5">Siquid id est, usque a proavis vetus ordinis heres,</TextUnit>
    <TextUnit id="2443" loc="3.15.6">Non modo militiae turbine factus eques.</TextUnit>
    <TextUnit id="2444" loc="3.15.7">Mantua Vergilio, gaudet Verona Catullo;</TextUnit>
    <TextUnit id="2445" loc="3.15.8">Paelignae dicar gloria gentis ego,</TextUnit>
    <TextUnit id="2446" loc="3.15.9">Quam sua libertas ad honesta coegerat arma,</TextUnit>
    <TextUnit id="2447" loc="3.15.10">Cum timuit socias anxia Roma manus.</TextUnit>
    <TextUnit id="2448" loc="3.15.11">Atque aliquis spectans hospes Sulmonis aquosi</TextUnit>
    <TextUnit id="2449" loc="3.15.12">Moenia, quae campi iugera pauca tenent,</TextUnit>
    <TextUnit id="2450" loc="3.15.13">'Quae tantum' dicat 'potuistis ferre poetam,</TextUnit>
    <TextUnit id="2451" loc="3.15.14">Quantulacumque estis, vos ego magna voco.'</TextUnit>
    <TextUnit id="2452" loc="3.15.15">Culte puer puerique parens Amathusia culti.</TextUnit>
    <TextUnit id="2453" loc="3.15.16">Aurea de campo vellite signa meo!</TextUnit>
    <TextUnit id="2454" loc="3.15.17">Corniger increpuit thyrso graviore Lyaeus:</TextUnit>
    <TextUnit id="2455" loc="3.15.18">Pulsanda est magnis area maior equis.</TextUnit>
    <TextUnit id="2456" loc="3.15.19">Inbelles elegi, genialis Musa, valete,</TextUnit>
    <TextUnit id="2457" loc="3.15.20">Post mea mansurum fata superstes opus!</TextUnit>
  </Text>
</TessDocument>
