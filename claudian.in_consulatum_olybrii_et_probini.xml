<?xml version="1.0" encoding="UTF-8"?>
<TessDocument id="claudian.in_consulatum_olybrii_et_probini">
  <Metadata>
    <Author>claudian</Author>
    <Display>Panegyricus dictus Probino et Olybrio consulibus</Display>
    <Abbr>claud. cons. olyb. et prob.</Abbr>
    <Lang>la</Lang>
    <Prose>0</Prose>
    <PrintSource>Claudian, Vol 1. Claudianus, Claudius. Maurice Platnaeur. William Heinemann; G.P. Putnam's Sons. London; New York. 1922.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0694</DigitalSourceURL>
    <AddedBy/>
    <URI>urn:cts:latinLit:stoa0089.stoa014.perseus-lat1</URI>
  </Metadata>
  <Text>
    <TextUnit id="0" loc="1">Sol, qui flammigeris mundum complexus habenis</TextUnit>
    <TextUnit id="1" loc="2">volvis inexhausto redeuntia saecula motu,</TextUnit>
    <TextUnit id="2" loc="3">sparge diem meliore coma crinemque repexi</TextUnit>
    <TextUnit id="3" loc="4">blandius elato surgant temone iugales</TextUnit>
    <TextUnit id="4" loc="5">efflantes roseum frenis spumantibus ignem.</TextUnit>
    <TextUnit id="5" loc="6">iam nova germanis vestigia torqueat annus</TextUnit>
    <TextUnit id="6" loc="7">consulibus, laetique petant exordia menses.</TextUnit>
    <TextUnit id="7" loc="8">Scis genus Auchenium, nec te latuere potentes</TextUnit>
    <TextUnit id="8" loc="9">Anniadae; nam saepe soles ductoribus illis</TextUnit>
    <TextUnit id="9" loc="10">instaurare vias et cursibus addere nomen.</TextUnit>
    <TextUnit id="10" loc="11">his neque per dubium pendet Fortuna favorem</TextUnit>
    <TextUnit id="11" loc="12">nec novit mutare vices, sed fixus in omnes</TextUnit>
    <TextUnit id="12" loc="13">cognatos procedit honos. quemcumque require</TextUnit>
    <TextUnit id="13" loc="14">hac de stirpe virum; certum est de consule nasci.</TextUnit>
    <TextUnit id="14" loc="15">per fasces numerantur avi semperque renata</TextUnit>
    <TextUnit id="15" loc="16">nobilitate virent, et prolem fata sequuntur</TextUnit>
    <TextUnit id="16" loc="17">continuum simili servantia lege tenorem.</TextUnit>
    <TextUnit id="17" loc="18">nec quisquam procerum temptat, licet aere vetusto</TextUnit>
    <TextUnit id="18" loc="19">floreat et claro cingatur Roma senatu,</TextUnit>
    <TextUnit id="19" loc="20">se iactare parem; sed, prima sede relicta</TextUnit>
    <TextUnit id="20" loc="21">Aucheniis, de iure licet certare secundo:</TextUnit>
    <TextUnit id="21" loc="22">haud secus ac tacitam Luna regnante per Arcton</TextUnit>
    <TextUnit id="22" loc="23">sidereae cedunt acies, cum fratre retuso</TextUnit>
    <TextUnit id="23" loc="24">aemulus adversis flagraverit ignibus orbis;</TextUnit>
    <TextUnit id="24" loc="25">tunc iubar Arcturi languet, tunc fulva Leonis</TextUnit>
    <TextUnit id="25" loc="26">ira perit, Plaustro iam rara intermicat Arctos</TextUnit>
    <TextUnit id="26" loc="27">indignata tegi, iam caligantibus armis</TextUnit>
    <TextUnit id="27" loc="28">debilis Orion dextram miratur inertem.</TextUnit>
    <TextUnit id="28" loc="29">Quem prius adgrediar? veteris quis facta Probini</TextUnit>
    <TextUnit id="29" loc="30">nesciat aut nimias laudes ignoret Olybri?</TextUnit>
    <TextUnit id="30" loc="31">Vivit adhuc completque vagis sermonibus aures</TextUnit>
    <TextUnit id="31" loc="32">gloria fusa Probi, quam non ventura silebunt</TextUnit>
    <TextUnit id="32" loc="33">lustra nec ignota rapiet sub nube vetustas.</TextUnit>
    <TextUnit id="33" loc="34">illum fama vehit trans aequora transque remotas</TextUnit>
    <TextUnit id="34" loc="35">Tethyos ambages Atlanteosque recessus.</TextUnit>
    <TextUnit id="35" loc="36">audiit et gelido si quem Maeotia pascit</TextUnit>
    <TextUnit id="36" loc="37">sub love vel calido si quis coniunctus in axe</TextUnit>
    <TextUnit id="37" loc="38">nascentem te, Nile, bibit. virtutibus ille</TextUnit>
    <TextUnit id="38" loc="39">Fortunam domuit numquamque levantibus alte</TextUnit>
    <TextUnit id="39" loc="40">intumuit rebus; sed mens circumflua luxu</TextUnit>
    <TextUnit id="40" loc="41">noverat intactum vitio servare rigorem.</TextUnit>
    <TextUnit id="41" loc="42">hic non divitias nigrantibus abdidit antris</TextUnit>
    <TextUnit id="42" loc="43">nec tenebris damnavit opes; sed largior imbre</TextUnit>
    <TextUnit id="43" loc="44">sueverat innumeras hominum ditare catervas.</TextUnit>
    <TextUnit id="44" loc="45">quippe velut denso currentia munera nimbo</TextUnit>
    <TextUnit id="45" loc="46">cernere semper erat, populis undare penates,</TextUnit>
    <TextUnit id="46" loc="47">adsiduos intrare inopes, remeare beatos.</TextUnit>
    <TextUnit id="47" loc="48">praeceps ilia manus fluvios superabat Hiberos</TextUnit>
    <TextUnit id="48" loc="49">aurea dona vomens (sic vix 1 tellure revulsa</TextUnit>
    <TextUnit id="49" loc="50">sollicitis fodiens miratur collibus aurum),</TextUnit>
    <TextUnit id="50" loc="51">quantum stagna Tagi rudibus stillantia venis</TextUnit>
    <TextUnit id="51" loc="52">effluxere decus, quanto pretiosa metalli</TextUnit>
    <TextUnit id="52" loc="53">Hermi ripa micat, quantas per Lydia culta</TextUnit>
    <TextUnit id="53" loc="54">despumat rutilas dives Pactolus harenas.</TextUnit>
    <TextUnit id="54" loc="55">Non, mihi centenis pateant si vocibus ora</TextUnit>
    <TextUnit id="55" loc="56">multifidusque ruat centum per pectora Phoebus,</TextUnit>
    <TextUnit id="56" loc="57">acta Probi narrare queam, quot in ordine gentes</TextUnit>
    <TextUnit id="57" loc="58">rexerit, ad summi quotiens fastigia iuris</TextUnit>
    <TextUnit id="58" loc="59">venerit, Italiae late cum frena teneret</TextUnit>
    <TextUnit id="59" loc="60">Illyricosque sinus et quos arat Africa campos.</TextUnit>
    <TextUnit id="60" loc="61">sed nati vicere patrem solique merentur</TextUnit>
    <TextUnit id="61" loc="62">victores audire Probi. non contigit illi</TextUnit>
    <TextUnit id="62" loc="63">talis honor, prima cum parte viresceret aevi,</TextUnit>
    <TextUnit id="63" loc="64">nec consul cum fratre fuit. vos nulla fatigat</TextUnit>
    <TextUnit id="64" loc="65">cura diu maiora petens, non anxia mentem</TextUnit>
    <TextUnit id="65" loc="66">spes agit et longo tendit praecordia voto:</TextUnit>
    <TextUnit id="66" loc="67">coepistis quo finis erat. primordia vestra</TextUnit>
    <TextUnit id="67" loc="68">vix pauci meruere senes, metasque tenetis</TextUnit>
    <TextUnit id="68" loc="69">ante genas dulces quam flos iuvenilis inumbret</TextUnit>
    <TextUnit id="69" loc="70">oraque ridenti lanugine vestiat aetas.</TextUnit>
    <TextUnit id="70" loc="71">tu, precor, ignarum doceas, Parnasia, vatem,</TextUnit>
    <TextUnit id="71" loc="72">quis deus ambobus tanti sit muneris auctor.</TextUnit>
    <TextUnit id="72" loc="73">Postquam fulmineis impellens viribus hostem</TextUnit>
    <TextUnit id="73" loc="74">belliger Augustus trepidas laxaverat Alpes,</TextUnit>
    <TextUnit id="74" loc="75">Roma Probo cupiens dignas persolvere grates</TextUnit>
    <TextUnit id="75" loc="76">sedula pro natis dominum flexura rogando</TextUnit>
    <TextUnit id="76" loc="77">ire parat. famuli currum iunxere volantem</TextUnit>
    <TextUnit id="77" loc="78">Impetus horribilisque Metus, qui semper agentes</TextUnit>
    <TextUnit id="78" loc="79">proelia cum fremitu Romam comitantur anhelo,</TextUnit>
    <TextUnit id="79" loc="80">sive petat Parthos seu cuspide turbet Hydaspen.</TextUnit>
    <TextUnit id="80" loc="81">hic ligat axe rotas; hic sub iuga ferrea nectit</TextUnit>
    <TextUnit id="81" loc="82">cornipedes rigidisque docet servire lupatis.</TextUnit>
    <TextUnit id="82" loc="83">ipsa, triumphatis qua possidet aethera regnis,</TextUnit>
    <TextUnit id="83" loc="84">adsilit innuptae ritus imitata Minervae.</TextUnit>
    <TextUnit id="84" loc="85">nam neque caesariem crinali stringere cultu</TextUnit>
    <TextUnit id="85" loc="86">colla nec ornatu patitur mollire retorto;</TextUnit>
    <TextUnit id="86" loc="87">dextrum nuda latus, niveos exerta lacertos,</TextUnit>
    <TextUnit id="87" loc="88">audacem retegit mammam, laxumque coercens</TextUnit>
    <TextUnit id="88" loc="89">mordet gemma sinum; nodus, qui sublevat ensem,</TextUnit>
    <TextUnit id="89" loc="90">album puniceo pectus discriminat ostro.</TextUnit>
    <TextUnit id="90" loc="91">miscetur decori virtus pulcherque severo</TextUnit>
    <TextUnit id="91" loc="92">armatur terrore pudor, galeaeque minaci</TextUnit>
    <TextUnit id="92" loc="93">flava cruentarum praetenditur umbra iubarum,</TextUnit>
    <TextUnit id="93" loc="94">et formidato clipeus Titana lacessit</TextUnit>
    <TextUnit id="94" loc="95">lumine. quem tota variarat Mulciber arte.</TextUnit>
    <TextUnit id="95" loc="96">hic patrius Mavortis amor fetusque notantur</TextUnit>
    <TextUnit id="96" loc="97">Romulei; plus amnis inest et belua nutrix;</TextUnit>
    <TextUnit id="97" loc="98">electro Tiberis, pueri formantur in auro;</TextUnit>
    <TextUnit id="98" loc="99">fingunt aera lupam; Mavors adamante coruscat.</TextUnit>
    <TextUnit id="99" loc="100">Iam simul emissis rapido velocior Euro</TextUnit>
    <TextUnit id="100" loc="101">fertur equis; strident Zephyri cursuque rotarum</TextUnit>
    <TextUnit id="101" loc="102">saucia dividuis clarescunt nubila sulcis.</TextUnit>
    <TextUnit id="102" loc="103">nec traxere moras, sed lapsu protinus uno,</TextUnit>
    <TextUnit id="103" loc="104">quem poscunt, tetigere locum: qua fine sub imo</TextUnit>
    <TextUnit id="104" loc="105">angustant aditum curvis anfractibus Alpes</TextUnit>
    <TextUnit id="105" loc="106">claustraque congestis scopulis durissima tendunt,</TextUnit>
    <TextUnit id="106" loc="107">non alia reseranda manu, sed pervia tantum</TextUnit>
    <TextUnit id="107" loc="108">Augusto geminisque fidem mentita tyrannis.</TextUnit>
    <TextUnit id="108" loc="109">semirutae turres avulsaque moenia fumant;</TextUnit>
    <TextUnit id="109" loc="110">crescunt in cumulum strages vallemque profundam</TextUnit>
    <TextUnit id="110" loc="111">aequavere iugis; stagnant inmersa cruore</TextUnit>
    <TextUnit id="111" loc="112">corpora; turbantur permixto funere manes.</TextUnit>
    <TextUnit id="112" loc="113">Haud procul exhausto laetus certamine victor</TextUnit>
    <TextUnit id="113" loc="114">caespite gramineo consederat arbore fultus</TextUnit>
    <TextUnit id="114" loc="115">adclines umeros; dominum gavisa coronat</TextUnit>
    <TextUnit id="115" loc="116">terra suum, surguntque toris maioribus herbae.</TextUnit>
    <TextUnit id="116" loc="117">sudor adhuc per membra calet creberque recurrit</TextUnit>
    <TextUnit id="117" loc="118">halitus et placidi radiant in casside vultus:</TextUnit>
    <TextUnit id="118" loc="119">qualis letifera populatus caede Gelonos</TextUnit>
    <TextUnit id="119" loc="120">procubat horrendus Getico Gradivus in arvo;</TextUnit>
    <TextUnit id="120" loc="121">exuvias Bellona levat, Bellona tepentes</TextUnit>
    <TextUnit id="121" loc="122">pulvere solvit equos, inmensaque cornus in hastam</TextUnit>
    <TextUnit id="122" loc="123">porrigitur tremulisque ferit splendoribus Hebrum.</TextUnit>
    <TextUnit id="123" loc="124">Ut stetit ante ducem discussas Roma per auras,</TextUnit>
    <TextUnit id="124" loc="125">conscia ter sonuit rupes et inhorruit atrum</TextUnit>
    <TextUnit id="125" loc="126">maiestate nemus. prior hic:  o numen amicum</TextUnit>
    <TextUnit id="126" loc="127">dux ait  et legum genetrix longeque regendo</TextUnit>
    <TextUnit id="127" loc="128">circumfusa polo consors ac dicta Tonantis,</TextUnit>
    <TextUnit id="128" loc="129">die agedum, quae causa viae? cur deseris arces</TextUnit>
    <TextUnit id="129" loc="130">Ausonias caelumque tuum? die, maxima rerum!</TextUnit>
    <TextUnit id="130" loc="131">non ego vel Libycos cessem tolerare labores</TextUnit>
    <TextUnit id="131" loc="132">Sarmaticosve pati medio sub frigore Cauros,</TextUnit>
    <TextUnit id="132" loc="133">si tu, Roma, velis; pro te quascumque per oras</TextUnit>
    <TextUnit id="133" loc="134">ibimus et nulla sub tempestate timentes</TextUnit>
    <TextUnit id="134" loc="135">solstitio Meroen, bruma temptabimus Histrum,</TextUnit>
    <TextUnit id="135" loc="136">Tum regina refert:  non me latet, indite rector,</TextUnit>
    <TextUnit id="136" loc="137">quod tua pro Latio victricia castra laborant</TextUnit>
    <TextUnit id="137" loc="138">nec quod servitium rursus Furiaeque rebelles</TextUnit>
    <TextUnit id="138" loc="139">edomitae paribus sub te cecidere triumphis.</TextUnit>
    <TextUnit id="139" loc="140">sed precor hoc donum cum libertate recenti</TextUnit>
    <TextUnit id="140" loc="141">adicias, si vera manet reverentia nostri.</TextUnit>
    <TextUnit id="141" loc="142">sunt mihi pubentes alto de semine fratres,</TextUnit>
    <TextUnit id="142" loc="143">pignora cara Probi, festa quos luce creatos</TextUnit>
    <TextUnit id="143" loc="144">ipsa meo fovi gremio. cunabula parvis</TextUnit>
    <TextUnit id="144" loc="145">ipsa dedi, cum matris onus Lucina beatum</TextUnit>
    <TextUnit id="145" loc="146">solveret et magnos proferrent sidera partus,</TextUnit>
    <TextUnit id="146" loc="147">his ego nec Decios pulchros fortesve Metellos</TextUnit>
    <TextUnit id="147" loc="148">praetulerim, non, qui Poenum domuere ferocem,</TextUnit>
    <TextUnit id="148" loc="149">Scipiadas Gallisque genus fatale Camillos.</TextUnit>
    <TextUnit id="149" loc="150">Pieriis pollent studiis multoque redundant</TextUnit>
    <TextUnit id="150" loc="151">eloquio; nec desidiis dapibusve paratis</TextUnit>
    <TextUnit id="151" loc="152">indulgere iuvat nec tanta licentia vitae</TextUnit>
    <TextUnit id="152" loc="153">adripit aut mores aetas lasciva relaxat:</TextUnit>
    <TextUnit id="153" loc="154">sed gravibus curis animum sortita senilem</TextUnit>
    <TextUnit id="154" loc="155">ignea longaevo frenatur corde iuventus.</TextUnit>
    <TextUnit id="155" loc="156">illis, quam propriam ducunt ab origine, sortem</TextUnit>
    <TextUnit id="156" loc="157">oramus praebere velis annique futurum</TextUnit>
    <TextUnit id="157" loc="158">devoveas venientis iter, non improba posco,</TextUnit>
    <TextUnit id="158" loc="159">non insueta dabis: domus haec de more requirit.</TextUnit>
    <TextUnit id="159" loc="160">adnue: sic nobis Scythicus famuletur Araxes,</TextUnit>
    <TextUnit id="160" loc="161">sic Rhenus per utrumque latus, Medisque subactis</TextUnit>
    <TextUnit id="161" loc="162">nostra Semiramiae timeant insignia turres;</TextUnit>
    <TextUnit id="162" loc="163">sic fluat attonitus Romana per oppida Ganges.</TextUnit>
    <TextUnit id="163" loc="164">Ductor ad haec:  optata iubes ultroque volentem,</TextUnit>
    <TextUnit id="164" loc="165">diva, rogas; non haec precibus temptanda fuissent.</TextUnit>
    <TextUnit id="165" loc="166">usque adeone meam condunt oblivia mentem,</TextUnit>
    <TextUnit id="166" loc="167">ut pigeat meminisse Probi, quo vindice totam</TextUnit>
    <TextUnit id="167" loc="168">vidimus Hesperiam fessasque resurgere gentes?</TextUnit>
    <TextUnit id="168" loc="169">ante dabunt hiemes Nilum, per flumina dammae</TextUnit>
    <TextUnit id="169" loc="170">errabunt glacieque niger damnabitur Indus,</TextUnit>
    <TextUnit id="170" loc="171">ante Thyesteis iterum conterrita mensis</TextUnit>
    <TextUnit id="171" loc="172">intercisa dies refugos vertetur in ortus,</TextUnit>
    <TextUnit id="172" loc="173">quam Probus a nostro possit discedere sensu.</TextUnit>
    <TextUnit id="173" loc="174">Dixerat et velox iam nuntius advolat urbem.</TextUnit>
    <TextUnit id="174" loc="175">extemplo strepuere chori collesque canoris</TextUnit>
    <TextUnit id="175" loc="176">plausibus impulsi septena voce resultant,</TextUnit>
    <TextUnit id="176" loc="177">laetatur veneranda parens et pollice docto</TextUnit>
    <TextUnit id="177" loc="178">iam parat auratas trabeas cinctusque micantes</TextUnit>
    <TextUnit id="178" loc="179">stamine, quod molli tondent de stipite Seres</TextUnit>
    <TextUnit id="179" loc="180">frondea lanigerae carpentes vellera silvae,</TextUnit>
    <TextUnit id="180" loc="181">et longum tenues tractus producit in aurum</TextUnit>
    <TextUnit id="181" loc="182">filaque concreto cogit squalere metallo:</TextUnit>
    <TextUnit id="182" loc="183">qualis purpureas praebebat Candida vestes</TextUnit>
    <TextUnit id="183" loc="184">numinibus Latona suis, cum sacra redirent</TextUnit>
    <TextUnit id="184" loc="185">ad loca nutricis iam non errantia Deli,</TextUnit>
    <TextUnit id="185" loc="186">ilia feros saltus et desolata relinquens</TextUnit>
    <TextUnit id="186" loc="187">Maenala lassato certis venatibus arcu,</TextUnit>
    <TextUnit id="187" loc="188">Phoebus adhuc nigris rorantia tela venenis</TextUnit>
    <TextUnit id="188" loc="189">extincto Pythone gerens; tunc insula notos</TextUnit>
    <TextUnit id="189" loc="190">lambit amica pedes ridetque Aegaeus alumnis</TextUnit>
    <TextUnit id="190" loc="191">lenior et blando testatur gaudia fluctu.</TextUnit>
    <TextUnit id="191" loc="192">Sic Proba praecipuo natos exornat amictu:</TextUnit>
    <TextUnit id="192" loc="193">quae decorat mundum, cuius Romana potestas</TextUnit>
    <TextUnit id="193" loc="194">fetibus augetur. credas ex aethere lapsam</TextUnit>
    <TextUnit id="194" loc="195">stare Pudicitiam vel sacro ture vocatam</TextUnit>
    <TextUnit id="195" loc="196">Iunonem Inachiis oculos advertere templis.</TextUnit>
    <TextUnit id="196" loc="197">talem nulla refert antiquis pagina libris</TextUnit>
    <TextUnit id="197" loc="198">nec Latiae cecinere tubae nec Graeca vetustas.</TextUnit>
    <TextUnit id="198" loc="199">coniuge digna Probo; nam tantum coetibus extat</TextUnit>
    <TextUnit id="199" loc="200">femineis, quantum supereminet ille maritos.</TextUnit>
    <TextUnit id="200" loc="201">ceu sibi certantes, sexus quid possit uterque,</TextUnit>
    <TextUnit id="201" loc="202">hunc legere torum. taceat Nereida nuptam</TextUnit>
    <TextUnit id="202" loc="203">Pelion. o duplici fecundam consule matrem</TextUnit>
    <TextUnit id="203" loc="204">felicemque uterum, qui nomina parturit annis!</TextUnit>
    <TextUnit id="204" loc="205">Ut sceptrum gessere manu membrisque rigentes</TextUnit>
    <TextUnit id="205" loc="206">aptavere togas, signum dat summus hiulca</TextUnit>
    <TextUnit id="206" loc="207">nube Pater gratamque facem per inane rotantes</TextUnit>
    <TextUnit id="207" loc="208">prospera vibrati tonuerunt omina nimbi,</TextUnit>
    <TextUnit id="208" loc="209">accepit sonitus curvis Tiberinus in antris</TextUnit>
    <TextUnit id="209" loc="210">ima valle sedens. adrectis auribus haesit,</TextUnit>
    <TextUnit id="210" loc="211">unde repentinus populi fragor. ilicet herbis</TextUnit>
    <TextUnit id="211" loc="212">pallentes thalamos et structa cubilia musco</TextUnit>
    <TextUnit id="212" loc="213">deserit ac Nymphis urnam commendat erilem.</TextUnit>
    <TextUnit id="213" loc="214">illi glauca nitent hirsute lumina vultu</TextUnit>
    <TextUnit id="214" loc="215">caeruleis infecta notis, reddentia patrem</TextUnit>
    <TextUnit id="215" loc="216">Oceanum; crispo densantur gramine colla;</TextUnit>
    <TextUnit id="216" loc="217">vertice luxuriat toto crinalis harundo,</TextUnit>
    <TextUnit id="217" loc="218">quam neque fas Zephyris frangi nec sole perustam</TextUnit>
    <TextUnit id="218" loc="219">aestivo candore mori; sed vivida frondet</TextUnit>
    <TextUnit id="219" loc="220">aequaevum complexa caput, taurina levantur</TextUnit>
    <TextUnit id="220" loc="221">cornua temporibus raucos sudantia rivos;</TextUnit>
    <TextUnit id="221" loc="222">distillant per pectus aquae; frons hispida manat</TextUnit>
    <TextUnit id="222" loc="223">imbribus; in liquidos fontes se barba repectit.</TextUnit>
    <TextUnit id="223" loc="224">palla graves umeros velat, quam neverat uxor</TextUnit>
    <TextUnit id="224" loc="225">Ilia percurrens vitreas sub gurgite telas.</TextUnit>
    <TextUnit id="225" loc="226">Est in Romuleo procumbens insula Thybri</TextUnit>
    <TextUnit id="226" loc="227">qua medius geminas interfluit alveus urbes</TextUnit>
    <TextUnit id="227" loc="228">discretas subeunte freto, pariterque minantes</TextUnit>
    <TextUnit id="228" loc="229">ardua turrigerae surgunt in culmina ripae.</TextUnit>
    <TextUnit id="229" loc="230">hic stetit et subitum prospexit ab aggere votum:</TextUnit>
    <TextUnit id="230" loc="231">unanimos 1 fratres iuncto stipante senatu</TextUnit>
    <TextUnit id="231" loc="232">ire forum strictasque procul radiare secures</TextUnit>
    <TextUnit id="232" loc="233">atque uno biiuges tolli de limine fasces.</TextUnit>
    <TextUnit id="233" loc="234">obstupuit visu suspensaque gaudia vocem</TextUnit>
    <TextUnit id="234" loc="235">oppressam tenuere diu; mox incohat ore:</TextUnit>
    <TextUnit id="235" loc="237">Eurota Spartane, tuis. quid protulit aequum</TextUnit>
    <TextUnit id="236" loc="238">falsus olor, valido quamvis decernere caestu</TextUnit>
    <TextUnit id="237" loc="239">noverit et ratibus saevas arcere procellas .''</TextUnit>
    <TextUnit id="238" loc="240">en nova Ledaeis suboles fulgentior astris,</TextUnit>
    <TextUnit id="239" loc="241">ecce mei cives, quorum iam Signifer optat</TextUnit>
    <TextUnit id="240" loc="242">adventum stellisque parat convexa futuris.</TextUnit>
    <TextUnit id="241" loc="243">iam per noctivagos dominetur Olybrius axes</TextUnit>
    <TextUnit id="242" loc="244">pro Polluce rubens, pro Castore flamma Probini.</TextUnit>
    <TextUnit id="243" loc="245">ipsi vela regent, ipsis donantibus auras</TextUnit>
    <TextUnit id="244" loc="246">navita tranquillo moderabitur aequore pinum.</TextUnit>
    <TextUnit id="245" loc="247">nunc pateras libare deis, nunc solvere multo</TextUnit>
    <TextUnit id="246" loc="248">nectare corda libet. niveos iam pandite coetus,</TextUnit>
    <TextUnit id="247" loc="249">Naides, et totum violis praetexite fontem;</TextUnit>
    <TextUnit id="248" loc="250">mella ferant silvae; iam profluat ebrius amnis</TextUnit>
    <TextUnit id="249" loc="251">mutatis in vina vadis: iam sponte per agros</TextUnit>
    <TextUnit id="250" loc="252">sudent inriguae spirantia balsama venae!</TextUnit>
    <TextUnit id="251" loc="253">currat, qui sociae roget in convivia mensae</TextUnit>
    <TextUnit id="252" loc="254">indigenas Fluvios, Italis quicumque suberrant</TextUnit>
    <TextUnit id="253" loc="255">montibus Alpinasque bibunt de more pruinas:</TextUnit>
    <TextUnit id="254" loc="256">Vulturnusque rapax et Nar vitiatus odoro</TextUnit>
    <TextUnit id="255" loc="257">sulphure tardatusque suis erroribus Ufens</TextUnit>
    <TextUnit id="256" loc="258">et Phaethonteae perpessus damna ruinae</TextUnit>
    <TextUnit id="257" loc="259">Eridanus flavaeque terens querceta Maricae</TextUnit>
    <TextUnit id="258" loc="260">Liris et Oebaliae qui temperat arva Galaesus.</TextUnit>
    <TextUnit id="259" loc="261">semper honoratus nostris celebrabitur undis</TextUnit>
    <TextUnit id="260" loc="262">iste dies, semper dapibus recoletur opimis.</TextUnit>
    <TextUnit id="261" loc="263">Sic ait et Nymphae patris praecepta secutae</TextUnit>
    <TextUnit id="262" loc="264">tecta parant epulis ostroque infecta corusco</TextUnit>
    <TextUnit id="263" loc="265">umida gemmiferis inluxit regia mensis.</TextUnit>
    <TextUnit id="264" loc="266">O bene signatum fraterno nomine tempus!</TextUnit>
    <TextUnit id="265" loc="267">o consanguineis felix auctoribus annus,</TextUnit>
    <TextUnit id="266" loc="268">incipe quadrifidum Phoebi torquere laborem.</TextUnit>
    <TextUnit id="267" loc="269">prima tibi procedat hiems non frigore torpens,</TextUnit>
    <TextUnit id="268" loc="270">non canas vestita nives, non aspera ventis,</TextUnit>
    <TextUnit id="269" loc="271">sed tepido calefacta Noto; ver inde serenum</TextUnit>
    <TextUnit id="270" loc="272">protinus et liquidi clementior aura Favoni</TextUnit>
    <TextUnit id="271" loc="273">pratis te croceis pingat; te messibus aestas</TextUnit>
    <TextUnit id="272" loc="274">induat autumnusque madentibus ambiat uvis.</TextUnit>
    <TextUnit id="273" loc="275">omni nobilior lustro, tibi gloria soli</TextUnit>
    <TextUnit id="274" loc="276">contigit exactum numquam memorata per aevum,</TextUnit>
    <TextUnit id="275" loc="277">germanos habuisse duces; te cuncta loquetur</TextUnit>
    <TextUnit id="276" loc="278">tellus; te variis scribent in floribus Horae</TextUnit>
    <TextUnit id="277" loc="279">longaque perpetui ducent in saecula fasti.</TextUnit>
  </Text>
</TessDocument>
