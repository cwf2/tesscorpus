<?xml version="1.0" encoding="UTF-8"?>
<TessDocument id="ausonius.de_herediolo">
  <Metadata>
    <Author>ausonius</Author>
    <Display>De Herediolo</Display>
    <Abbr>aus. idyll. 3.</Abbr>
    <Lang>la</Lang>
    <Prose>0</Prose>
    <PrintSource>Hugh G. Evelyn-White, Ausonius. Works.. London; Cambridge, Massachusetts: William Heinemann Ltd.; Harvard University Press, 1919.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0608</DigitalSourceURL>
    <AddedBy>Katherine Roache</AddedBy>
    <URI>urn:cts:latinLit:stoa0045.stoa006.perseus-lat1</URI>
  </Metadata>
  <Text>
    <TextUnit id="0" loc="1.0">Cum de palatio post multos annos honoratissimus, quippe iam consul, redisset ad patriam, villulam, quam pater reliquerat, introgressus his versibus lusit Luciliano stilo:</TextUnit>
    <TextUnit id="1" loc="1.1">Salve, herediolum, maiorum regna meorum,</TextUnit>
    <TextUnit id="2" loc="1.2">quod proavus, quod avus, quod pater excoluit,</TextUnit>
    <TextUnit id="3" loc="1.3">quod mihi iam senior properata morte reliquit:</TextUnit>
    <TextUnit id="4" loc="1.4">eheu nolueram tam cito posse frui!</TextUnit>
    <TextUnit id="5" loc="1.5">iusta quidem series patri succedere, verum</TextUnit>
    <TextUnit id="6" loc="1.6">esse simul dominos gratior ordo piis.</TextUnit>
    <TextUnit id="7" loc="1.7">nunc labor et curae mea sunt; sola ante voluptas</TextUnit>
    <TextUnit id="8" loc="1.8">partibus in nostris, cetera patris erant,</TextUnit>
    <TextUnit id="9" loc="1.9">parvum herediolum, fateor, set nulla fuit res</TextUnit>
    <TextUnit id="10" loc="1.10">parva umquam aequanimis, adde etiam unanimis.</TextUnit>
    <TextUnit id="11" loc="1.11">ex animo rem stare aequum puto, non animum ex re.</TextUnit>
    <TextUnit id="12" loc="1.12">cuncta cupit Croesus, Diogenes nihilum:</TextUnit>
    <TextUnit id="13" loc="1.13">spargit Aristippus mediis in Syrtibus aurum,</TextUnit>
    <TextUnit id="14" loc="1.14">aurea non satis est Lydia tota Midae.</TextUnit>
    <TextUnit id="15" loc="1.15">cui nullus finis cupiendi, est nullus habendi:</TextUnit>
    <TextUnit id="16" loc="1.16">ille opibus modus est, quem statuas animo.</TextUnit>
    <TextUnit id="17" loc="1.17">Verum ager iste meus quantus sit, nosce, etiam ut me</TextUnit>
    <TextUnit id="18" loc="1.18">noveris et noris te quoque, si potis es.</TextUnit>
    <TextUnit id="19" loc="1.19">quamquam difficile est se noscere; γνῶθι σεαυτόν</TextUnit>
    <TextUnit id="20" loc="1.20">quam propere legimus, tam cito neclegimus.</TextUnit>
    <TextUnit id="21" loc="1.21">agri bis centum colo iugera, vinea centum</TextUnit>
    <TextUnit id="22" loc="1.22">iugeribus colitur prataque dimidio,</TextUnit>
    <TextUnit id="23" loc="1.23">silva supra duplum, quam prata et vinea et arvum;</TextUnit>
    <TextUnit id="24" loc="1.24">cultor agri nobis nec superest nec abest,</TextUnit>
    <TextUnit id="25" loc="1.25">fons propter puteusque brevis, tum purus et amnis;</TextUnit>
    <TextUnit id="26" loc="1.26">naviger hic refluus me vehit ac revellit,</TextUnit>
    <TextUnit id="27" loc="1.27">conduntur fructus geminum mihi semper in annum.</TextUnit>
    <TextUnit id="28" loc="1.28">cui non longa penus, huic quoque prompta fames.</TextUnit>
    <TextUnit id="29" loc="1.29">Haec mihi nec procul urbe sita est, nec prorsus ad urbem,</TextUnit>
    <TextUnit id="30" loc="1.30">ne patiar turbas utque bonis potiar.</TextUnit>
    <TextUnit id="31" loc="1.31">et quotiens mutare locum fastidia cogunt,</TextUnit>
    <TextUnit id="32" loc="1.32">transeo et alternis rure vel urbe fruor.</TextUnit>
  </Text>
</TessDocument>
