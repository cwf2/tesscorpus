<?xml version="1.0" encoding="UTF-8"?>
<TessDocument id="ausonius.epicedion_in_patrem">
  <Metadata>
    <Author>ausonius</Author>
    <Display>Epicedion in Patrem</Display>
    <Abbr>aus. idyll. 2.</Abbr>
    <Lang>la</Lang>
    <Prose>0</Prose>
    <PrintSource>Hugh G. Evelyn-White, Ausonius. Works.. London; Cambridge, Massachusetts: William Heinemann Ltd.; Harvard University Press, 1919.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0607</DigitalSourceURL>
    <AddedBy>Katherine Roache</AddedBy>
    <URI>urn:cts:latinLit:stoa0045.stoa005.perseus-lat1</URI>
  </Metadata>
  <Text>
    <TextUnit id="0" loc="4.0">Post deum semper patrem colui secundamque reverentiam genitori meo debui, sequitur ergo hanc summi dei venerationem epicedion patris mei. titulus  a Graecis auctoribus defunctorum honri dicatus, non ambitiosus, sed religiosus: quem commendo lectori meo, sive is filius est seu pater sive utrumque, neque, ut laudet, exigo; set, ut amet, postulo, neque vero nunc patrem meum laudo, quod ille non eget et ego functum oblectatione viventium onerare non debeo, neque dico nisi quod agnoscunt, qui parti aetatis eius interfuerunt. falsum me autem morte eius obita dicere et verum tacere eiusdem piaculi existimo, imagini ipsius hi versus subscripti sunt neque minus in opusculorum meorum seriem relati. alia omnia mea displicent mihi; hoc relegisse amo.</TextUnit>
    <TextUnit id="1" loc="4.1">Nomen ego Ausonius, non ultimus arte medendi</TextUnit>
    <TextUnit id="2" loc="4.2">et, mea si nosses tempora, primus eram.</TextUnit>
    <TextUnit id="3" loc="4.3">vicinas urbes colui patriaque domoque,</TextUnit>
    <TextUnit id="4" loc="4.4">Vasates patria, sed lare Burdigalam,</TextUnit>
    <TextUnit id="5" loc="4.5">curia me duplex et uterque senatus habebat</TextUnit>
    <TextUnit id="6" loc="4.6">muneris exsortem, nomine participem,</TextUnit>
    <TextUnit id="7" loc="4.7">non opulens nec egens, parcus sine sordibus egi:</TextUnit>
    <TextUnit id="8" loc="4.8">victum, habitum, mores semper eadem habui,</TextUnit>
    <TextUnit id="9" loc="4.9">sermone inpromptus Latio, verum Attica lingua</TextUnit>
    <TextUnit id="10" loc="4.10">suffecit culti vocibus eloquii.</TextUnit>
    <TextUnit id="11" loc="4.11">optuli opem cunctis poscentibus artis inemptae</TextUnit>
    <TextUnit id="12" loc="4.12">officiumque meum cum pietate fuit.</TextUnit>
    <TextUnit id="13" loc="4.13">iudicium de me studui praestare bonorum:</TextUnit>
    <TextUnit id="14" loc="4.14">ipse mihi numquam, iudice me, placui.</TextUnit>
    <TextUnit id="15" loc="4.15">officia in multos diverso debita cultu</TextUnit>
    <TextUnit id="16" loc="4.16">personis, meritis, tempore distribui,</TextUnit>
    <TextUnit id="17" loc="4.17">litibus abstinui: non auxi, non minui rem;</TextUnit>
    <TextUnit id="18" loc="4.18">indice me nullus, set neque teste, perit,</TextUnit>
    <TextUnit id="19" loc="4.19">invidi numquam; cupere atque ambire refugi;</TextUnit>
    <TextUnit id="20" loc="4.20">iurare aut falsum dicere par habui.</TextUnit>
    <TextUnit id="21" loc="4.21">factio me sibi non, non coniuratio iunxit:</TextUnit>
    <TextUnit id="22" loc="4.22">sincero colui foedere amicitias,</TextUnit>
    <TextUnit id="23" loc="4.23">felicem scivi non qui, quod vellet, haberet,</TextUnit>
    <TextUnit id="24" loc="4.24">set qui per fatum non data non cuperet.</TextUnit>
    <TextUnit id="25" loc="4.25">non occursator, non garrulus, obvia cernens,</TextUnit>
    <TextUnit id="26" loc="4.26">valvis et velo condita non adii.</TextUnit>
    <TextUnit id="27" loc="4.27">famam, quae posset vitam lacerare bonorum,</TextUnit>
    <TextUnit id="28" loc="4.28">non finxi et, veram si scierim, tacui,</TextUnit>
    <TextUnit id="29" loc="4.29">ira procul, spes vana procul, procul anxia cura</TextUnit>
    <TextUnit id="30" loc="4.30">inque bonis hominum gaudia falsa procul.</TextUnit>
    <TextUnit id="31" loc="4.31">vitati coetus eiuratique tumultus</TextUnit>
    <TextUnit id="32" loc="4.32">et semper fictae principum amicitiae,</TextUnit>
    <TextUnit id="33" loc="4.33">deliquisse nihil numquam laudem esse putavi</TextUnit>
    <TextUnit id="34" loc="4.34">atque bonos mores legibus antetuli.</TextUnit>
    <TextUnit id="35" loc="4.35">irasci promptus properavi condere motum</TextUnit>
    <TextUnit id="36" loc="4.36">atque mihi poenas pro levitate dedi.</TextUnit>
    <TextUnit id="37" loc="4.37">coniugium per lustra novem sine crimine concors</TextUnit>
    <TextUnit id="38" loc="4.38">unum habui: gnatos quattuor edidimus.</TextUnit>
    <TextUnit id="39" loc="4.39">prima obiit lactans; at qui fuit ultimus aevi, .</TextUnit>
    <TextUnit id="40" loc="4.40">pubertate rudi non rudis interiit.</TextUnit>
    <TextUnit id="41" loc="4.41">maximus ad summum columen pervenit honorum,</TextUnit>
    <TextUnit id="42" loc="4.42">praefectus Gallis et Libyae et Latio,</TextUnit>
    <TextUnit id="43" loc="4.43">tranquillus, clemens, oculis, voce, ore serenus,</TextUnit>
    <TextUnit id="44" loc="4.44">in genitore suo mente animoque puer.</TextUnit>
    <TextUnit id="45" loc="4.45">huius ego et natum et generum pro consule vidi;</TextUnit>
    <TextUnit id="46" loc="4.46">consul ut ipse foret, spes mihi certa fuit.</TextUnit>
    <TextUnit id="47" loc="4.47">matronale decus possedit filia, cuius</TextUnit>
    <TextUnit id="48" loc="4.48">egregia et nuptae laus erat et viduae,</TextUnit>
    <TextUnit id="49" loc="4.49">quae nati generique et progeneri simul omnium</TextUnit>
    <TextUnit id="50" loc="4.50">multiplici inlustres vidit honore domos.</TextUnit>
    <TextUnit id="51" loc="4.51">ipse nec adfectans nec detrectator honorum</TextUnit>
    <TextUnit id="52" loc="4.52">praefectus magni nuncupor Illyrici,</TextUnit>
    <TextUnit id="53" loc="4.53">haec me fortunae larga indulgentia suasit</TextUnit>
    <TextUnit id="54" loc="4.54">numine adorato vitae obitum petere,</TextUnit>
    <TextUnit id="55" loc="4.55">ne fortunatae spatium inviolabile vitae</TextUnit>
    <TextUnit id="56" loc="4.56">fatali morsu stringeret ulla dies.</TextUnit>
    <TextUnit id="57" loc="4.57">optinui auditaeque preces: spem, vota, timorem</TextUnit>
    <TextUnit id="58" loc="4.58">sopitus placido fine relinquo aliis,</TextUnit>
    <TextUnit id="59" loc="4.59">inter maerentes, sed non ego maestus, amicos</TextUnit>
    <TextUnit id="60" loc="4.60">dispositis iacui funeris arbitriis.</TextUnit>
    <TextUnit id="61" loc="4.61">nonaginta annos baculo sine, corpore toto</TextUnit>
    <TextUnit id="62" loc="4.62">exegi, cunctis integer officiis,</TextUnit>
    <TextUnit id="63" loc="4.63">haec quicumque leges, non aspernabere fari:</TextUnit>
    <TextUnit id="64" loc="4.64">talis vita tibi, qualia vota mihi.</TextUnit>
  </Text>
</TessDocument>
