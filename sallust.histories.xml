<?xml version="1.0" encoding="UTF-8"?>
<TessDocument id="sallust.histories">
  <Metadata>
    <Author>sallust</Author>
    <Display>Histories</Display>
    <Abbr>sal. hist.</Abbr>
    <Lang>la</Lang>
    <Prose>1</Prose>
    <PrintSource>C. Sallusti Crispi. Catilina, Iugurtha, Orationes Et Epistulae Excerptae De Historiis. Axel W. Ahlberg. Leipzig. Teubner. 1919. </PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0002%3atext%3dHist.</DigitalSourceURL>
    <AddedBy/>
    <URI>urn:cts:latinLit:phi0631.phi003.perseus-lat1</URI>
  </Metadata>
  <Parts><Part id="1"><Display>Book Lep</Display><MaskLower>0</MaskLower><MaskUpper>26</MaskUpper><LocusLower>Lep.1</LocusLower><LocusUpper>Lep.27</LocusUpper></Part><Part id="2"><Display>Book Phil</Display><MaskLower>27</MaskLower><MaskUpper>48</MaskUpper><LocusLower>Phil.1</LocusLower><LocusUpper>Phil.22</LocusUpper></Part><Part id="3"><Display>Book Cott</Display><MaskLower>49</MaskLower><MaskUpper>62</MaskUpper><LocusLower>Cott.1</LocusLower><LocusUpper>Cott.14</LocusUpper></Part><Part id="4"><Display>Book Pomp</Display><MaskLower>63</MaskLower><MaskUpper>72</MaskUpper><LocusLower>Pomp.1</LocusLower><LocusUpper>Pomp.10</LocusUpper></Part><Part id="5"><Display>Book Macr</Display><MaskLower>73</MaskLower><MaskUpper>100</MaskUpper><LocusLower>Macr.1</LocusLower><LocusUpper>Macr.28</LocusUpper></Part><Part id="6"><Display>Book Mithr</Display><MaskLower>101</MaskLower><MaskUpper>123</MaskUpper><LocusLower>Mithr.1</LocusLower><LocusUpper>Mithr.23</LocusUpper></Part></Parts><Text>
    <TextUnit id="0" loc="Lep.1">'Clementia et probitas vostra, Quirites, quibus per ceteras gentis maxumi et clari estis, plurumum timoris mihi faciunt advorsum tyrannidem L. Sullae, ne, quae ipsi nefanda aestumatis, ea parum credundo de aliis circumveniamini — praesertim quom illi spes omnis in scelere atque perfidia sit neque se aliter tutum putet, quam si peior atque intestabilior metu vostro fuerit, quo captis libertatis curam miseria eximat — aut, si provideritis, in tutandis periculis magis quam ulciscundo teneamini.</TextUnit>
    <TextUnit id="1" loc="Lep.2">satellites quidem eius, homines maxumi nominis, optumis maiorum exemplis, nequeo satis mirari, qui dominationis in vos servitium suom mercedem dant et utrumque per iniuriam malunt quam optumo iure liberi agere:</TextUnit>
    <TextUnit id="2" loc="Lep.3">praeclara Brutorum atque Aemiliorum et Lutatiorum proles, geniti ad ea, quae maiores virtute peperere, subvortunda.</TextUnit>
    <TextUnit id="3" loc="Lep.4">nam quid a Pyrrho, Hannibale Philippoque et Antiocho defensum est aliud quam libertas et suae quoique sedes, neu quoi nisi legibus pareremus?</TextUnit>
    <TextUnit id="4" loc="Lep.5">quae cuncta scaevos iste Romulus quasi ab externis rapta tenet, non tot exercituum clade neque consulum et aliorum principum, quos fortuna belli con- sumpserat, satiatus, sed tum crudelior, quom plerosque secundae res in miserationem ex ira vortunt.</TextUnit>
    <TextUnit id="5" loc="Lep.6">quin solus omnium post memoriam humani &amp;lt;generis&amp;gt; supplicia in post futuros conposuit, quis prius iniuria quam vita certa esset, pravissumeque per sceleris immanitatem adhuc tutus fuit, dum vos metu gravioris serviti a repetunda libertate terremini.</TextUnit>
    <TextUnit id="6" loc="Lep.7">Agundum atque obviam eundum est, Quirites, ne spolia vostra penes illos sint, non prolatandum neque votis paranda auxilia; nisi forte speratis taedium iam aut pudorem tyrannidis Sullae esse et eum per scelus occupata periculosius dimissurum.</TextUnit>
    <TextUnit id="7" loc="Lep.8">at ille eo processit, ut nihil gloriosum nisi tutum et omnia retinendae do- minationis honesta aestumet.</TextUnit>
    <TextUnit id="8" loc="Lep.9">itaque illa quies et otium cum libertate, quae multi probi potius quam laborem cum honoribus capessebant, nulla sunt;</TextUnit>
    <TextUnit id="9" loc="Lep.10">hac tempestate serviundum aut imperitandum, habendus metus est aut faciundus, Quirites.</TextUnit>
    <TextUnit id="10" loc="Lep.11">nam quid ultra? quaeve humana superant aut divina inpulluta sunt? populus Romanus, paulo ante gentium moderator, exutus imperio gloria iure, agitandi inops despectusque ne servilia quidem alimenta reliqua habet.</TextUnit>
    <TextUnit id="11" loc="Lep.12">sociorum et Lati magna vis civitate pro multis et egregiis factis a vobis data per unum prohibentur, et plebis innoxiae patrias sedes occupavere pauci satellites mercedem scelerum.</TextUnit>
    <TextUnit id="12" loc="Lep.13">leges iudicia aerarium provinciae reges penes unum, denique necis civium et vitae licentia.</TextUnit>
    <TextUnit id="13" loc="Lep.14">simul humanas hostias vidistis et sepulcra infecta sanguine civili.</TextUnit>
    <TextUnit id="14" loc="Lep.15">estne viris reliqui aliud quam solvere iniuriam aut mori per virtutem? quoniam quidem unum omnibus finem natura vel ferro saeptis statuit, neque quisquam extremam necessitatem nihil ausus nisi muliebri ingenio expectat.</TextUnit>
    <TextUnit id="15" loc="Lep.16">Verum ego seditiosus, uti Sulla ait, qui praemia turbarum queror, et bellum cupiens, qui iura pacis repeto;</TextUnit>
    <TextUnit id="16" loc="Lep.17">scilicet quia non aliter salvi satisque tuti in imperio eritis, nisi Vettius Picens et scriba Cornelius aliena bene par[a]ta prodegerint, nisi adprobaritis omnes proscriptionem innoxiorum ob divitias, cruciatus virorum illustrium, vastam urbem fuga et caedibus, bona civium miserorum quasi Cimbricam praedam venum aut dono datam.</TextUnit>
    <TextUnit id="17" loc="Lep.18">at obiectat mihi possessiones ex bonis  proscriptorum. quod quidem scelerum illius vel maxumum est, non me neque quemquam omnium satis tutum fuisse, si recte faceremus. atque illa, quae tum formidine mercatus sum, pretio soluto iure, dominis tamen restituo, neque pati consilium est ullam ex civibus praedam esse.</TextUnit>
    <TextUnit id="18" loc="Lep.19">satis illa fuerint, quae rabie contracta toleravimus, manus conserentis inter se Romanos exercitus et arma ab externis in nosmet vorsa. scelerum et contumeliarum omnium finis sit; quorum adeo Sullam non paenitet, ut et facta in gloria numeret et, si liceat, avidius fecerit.</TextUnit>
    <TextUnit id="19" loc="Lep.20">Neque iam, quid existumetis de illo, sed quantum audeatis, vereor, ne alius alium principem expectantes ante capiamini, non opibus eius, quae futiles et corruptae sunt, sed vostra socordia, qua[m] raptum ire licet et, quam audeas, tam videri felicem.</TextUnit>
    <TextUnit id="20" loc="Lep.21">nam praeter satellites conmaculatos quis eadem volt aut quis non omnia mutata praeter victoriam? scilicet milites, quorum sanguine Tarulae Scirtoque, pessumis servorum, divitiae partae sunt! an quibus praelatus in magistratibus capiundis Fufidius, ancilla turpis, honorum omnium dehonestamentum?</TextUnit>
    <TextUnit id="21" loc="Lep.22">itaque maxumam mihi fiduciam parit victor exercitus, quoi per tot volnera et labores nihil praeter tyrannum quaesitum est.</TextUnit>
    <TextUnit id="22" loc="Lep.23">nisi forte tribuniciam potesta- tem evorsum profecti sunt, per arma conditam a maioribus suis, utique iura et iudicia sibimet extorquerent: egregia scilicet mercede, quom relegati in paludes et silvas contumeliam atque invidiam suam, praemia penes paucos intellegerent. quare igitur tanto agmine atque animis incedit?</TextUnit>
    <TextUnit id="23" loc="Lep.24">quia secundae res mire sunt vitiis obtentui, quibus labefactis, quam formidatus est, tam contemnetur; nisi forte specie concordiae et pacis, quae sceleri et parricidio suo nomina indidit. neque aliter  rem publicam et belli finem ait, nisi maneat expulsa agris plebes, praeda civilis acerbissuma, ius iudiciumque omnium rerum penes se, quod populi Romani fuit.</TextUnit>
    <TextUnit id="24" loc="Lep.25">quae si vobis pax et conposita intelleguntur, maxuma turbamenta rei publicae atque exitia probate, adnuite legibus inpositis, accipite otium cum servitio et tradite exem- plum posteris ad rem publicam suimet sanguinis mercede circumveniundam.</TextUnit>
    <TextUnit id="25" loc="Lep.26">mihi quamquam per hoc summum imperium satis quaesitum erat nomini maiorum, dignitati atque etiam prae&amp;lt;si&amp;gt;dio, tamen non fuit consilium privatas opes facere, potiorque visa est periculosa libertas quieto servitio.</TextUnit>
    <TextUnit id="26" loc="Lep.27">quae si probatis, adeste, Quirites, et bene iuvantibus divis M. Aemilium consulem ducem et auctorem sequimini ad recipiundam libertatem.'</TextUnit>
    <TextUnit id="27" loc="Phil.1">'Maxume vellem, patres conscripti, rem publicam quietam esse aut in periculis a promptissumo quoque defendi, denique prava incepta consultoribus noxae esse. sed contra seditionibus omnia turbata sunt et ab iis, quos prohibere magis decebat; postremo, quae pessumi et stultissumi decrevere, ea bonis et sapientibus faciunda sunt.</TextUnit>
    <TextUnit id="28" loc="Phil.2">nam bellum atque arma, quamquam vobis invisa, tamen, quia Lepido placent, sumunda sunt; nisi forte quoi pacem praestare et bellum pati consilium est.</TextUnit>
    <TextUnit id="29" loc="Phil.3">pro di boni, qui hanc urbem omissa cura adhuc tegitis, M. Aemilius, omnium flagitiosorum postremus, qui peior an ignavior sit deliberari non potest, exercitum opprimundae libertatis habet et se &amp;lt;e&amp;gt; contempto metuendum effecit; vos mussantes et retractantes verbis et vatum carminibus pacem optatis magis quam defenditis, neque intellegitis mollitia decretorum vobis dignitatem, illi metum detrahi.</TextUnit>
    <TextUnit id="30" loc="Phil.4">atque id iure, quoniam ex rapinis consulatum, ob seditionem provinciam cum exercitu adeptus  est. quid ille ob bene facta cepisset, quoius sceleribus tanta praemia tribuistis?</TextUnit>
    <TextUnit id="31" loc="Phil.5">at scilicet eos, qui ad postremum usque legatos pacem concordiam et alia huiusce modi decreverunt, gratiam ab eo peperisse. immo despecti et indigni re publica habiti praedae loco aestumantur, quippe metu pacem repetentes, quo habitam amiserant.</TextUnit>
    <TextUnit id="32" loc="Phil.6">Equidem a principio, quom Etruriam coniurare, proscriptos accersi, largitionibus rem publicam lacerari videbam, maturandum putabam et Catuli consilia cum paucis secutus sum. ceterum illi, qui gentis Aemiliae bene facta extollebant et ignoscundo populi Romani magnitudinem auxisse, nusquam etiam tum Lepidum progressum aiebant, quom privata arma opprimundae libertatis cepisset, sibi quisque opes aut patrocinia quaerundo consilium publicum corruperunt.</TextUnit>
    <TextUnit id="33" loc="Phil.7">at tum erat Lepidus latro cum calonibus et paucis sicariis, quorum nemo diurna mercede vitam mutaverit; nunc est pro consule cum imperio, non empto sed dato a vobis, cum legatis adhuc iure parentibus, et ad eum concurrere homines omnium ordinum corruptissumi, flagrantes inopia et cupidinibus, scelerum conscientia exagitati, quibus quies in seditionibus, in pace turbae sunt. hi tumultum ex tumultu, bellum ex bello serunt, Saturnini olim, post Sulpici, dein Mari Damasippique, nunc Lepidi satellites.</TextUnit>
    <TextUnit id="34" loc="Phil.8">praeterea Etruria atque omnes reliquiae belli adrectae, Hispaniae armis sollicitae, Mithridates in latere vectigalium nostrorum, quibus adhuc sustentamur, diem bello circumspicit; quin praeter idoneum ducem nihil abest ad subvortundum imperium.</TextUnit>
    <TextUnit id="35" loc="Phil.9">quod ego vos oro atque obsecro, patres conscripti, ut animadvortatis ne&amp;lt;u&amp;gt; patiamini licentiam scelerum quasi rabiem ad integros contactu procedere. nam ubi malos praemia sequontur, haud facile quisquam gratuito bonis est.</TextUnit>
    <TextUnit id="36" loc="Phil.10">An expectatis, dum exercitu rursus admoto ferro atque flamma urbem invadat? quod multo propius est ab eo quo agitat statu, quam ex pace et concordia ad arma civilia. quae ille advorsum divina et humana omnia cepit, non pro sua aut quorum simulat iniuria, sed legum ac libertatis subvortundae.</TextUnit>
    <TextUnit id="37" loc="Phil.11">agitur enim ac laceratur animi cupidine et noxarum metu, expers consili, inquies, haec atque illa temptans; metuit otium, odit bellum; luxu atque licentia carendum videt atque interim abutitur vostra socordia.</TextUnit>
    <TextUnit id="38" loc="Phil.12">neque mihi satis consili est, metum an ignaviam an dementiam eam appellem, qui videmini [i]tanta mala quasi fulmen optare se quisque ne attingat, sed prohibere ne conari quidem.</TextUnit>
    <TextUnit id="39" loc="Phil.13">et quaeso considerate, quam convorsa rerum natura sit. antea malum publicum occulte, auxilia palam instrue- bantur, et eo boni malos facile anteibant; nunc pax et concordia disturbantur palam, defenduntur occulte. quibus illa placent, in armis sunt, vos in metu.</TextUnit>
    <TextUnit id="40" loc="Phil.14">quid expectatis? nisi forte pudet aut piget recte facere. an Lepidi mandata animos movere? qui placere ait sua quoique reddi et aliena tenet; belli iura rescindi, quom ipse armis cogat; civitatem confirmari, quibus ademptam negat; concordiae gratia tribuniciam potestatem restitui, ex qua omnes discordiae accensae.</TextUnit>
    <TextUnit id="41" loc="Phil.15">pessume omnium atque inpudentissume, tibine egestas civium et luctus curae sunt? quoi nihil est domi nisi armis partum aut per iniuriam. alterum consulatum petis, quasi primum reddideris, bello concordiam quaeris, quo parta disturbatur, nostri proditor, istis infidus, hostis omnium bonorum. ut te neque hominum neque deorum pudet, quos per fidem aut periurio violasti! qui quando talis es,</TextUnit>
    <TextUnit id="42" loc="Phil.16">maneas in sententia et retineas arma, te hortor, neu prolatandis seditioni- bus, inquies ipse, nos in sollicitudine attineas. neque te provinciae neque leges neque di penates civem patiuntur. perge qua coeptas, ut quam maturrume merita invenias.</TextUnit>
    <TextUnit id="43" loc="Phil.17">Vos autem, patres conscripti, quo usque cunctando  rem publicam intutam patiemini et verbis arma temptabitis? dilectus advorsum vos habiti, pecuniae publice et privatim extortae, praesidia deducta atque inposita: ex lubidine leges imperantur, quom interim vos legatos et decreta paratis. quanto mehercule avidius pacem petieritis, tanto bellum acrius erit, quom intelleget se metu magis quam aequo et bono sustentatum.</TextUnit>
    <TextUnit id="44" loc="Phil.18">nam qui turbas et caedem civium odisse ait et ob id armato Lepido vos inermos retinet, quae victis toleranda sunt, ea quom facere possitis, patiamini potius censet. ita illi a vobis pacem, vobis ab illo bellum suadet.</TextUnit>
    <TextUnit id="45" loc="Phil.19">haec si placent, si tanta torpedo animos oppressit, ut obliti scelerum Cinnae, quoius in urbem reditu decus ordinis huius interiit, nihilo minus vos atque coniuges et liberos Lepido permissuri sitis, quid opus decretis, quid auxilio Catuli? quin is et alii boni rem publicam frustra curant.</TextUnit>
    <TextUnit id="46" loc="Phil.20">agite ut lubet, parate vobis Cethegi atque alia proditorum patrocinia, qui rapinas et incendia instaurare cupiunt et rursus advorsum deos penatis manus armare. sin libertas et vera magis placent, decernite digna nomine et augete ingenium viris fortibus.</TextUnit>
    <TextUnit id="47" loc="Phil.21">adest novos exercitus, ad hoc coloniae veterum militum, nobilitas omnis, duces optumi: fortuna meliores sequitur. iam illa, quae socordia nostra conlecta sunt, dilabentur.</TextUnit>
    <TextUnit id="48" loc="Phil.22">Quare ita censeo, quoniam &amp;lt;M.&amp;gt; Lepidus exercitum privato consilio paratum cum pessumis et hostibus rei publicae contra huius ordinis auctoritatem ad urbem ducit, uti Ap. Claudius interrex cum Q. Catulo pro consule et ceteris, quibus imperium est, urbi praesidio sint operamque dent, ne quid res publica detrimenti capiat.'</TextUnit>
    <TextUnit id="49" loc="Cott.1">'Quirites, multa mihi pericula domi militiaeque, multa advorsa fuere, quorum alia toleravi, partim reppuli  deorum auxiliis et virtute mea; in quis omnibus numquam animus negotio defuit neque decretis labos; malae secundaeque res opes, non ingenium mihi mutabant.</TextUnit>
    <TextUnit id="50" loc="Cott.2">at contra in his miseriis cuncta me cum fortuna deseruere. praeterea senectus, per se gravis, curam duplicat, quoi misero acta iam aetate ne mortem quidem honestam sperare licet.</TextUnit>
    <TextUnit id="51" loc="Cott.3">nam si parricida vostri sum et bis genitus hic deos penatis meos patriamque et summum imperium vilia habeo, quis mihi vivo cruciatus satis est aut quae poena mortuo? quin omnia memorata apud inferos supplicia scelere meo vici.</TextUnit>
    <TextUnit id="52" loc="Cott.4">A prima adulescentia in ore vostro privatus et in magistratibus egi: qui lingua, qui consilio meo, qui pecunia voluere, usi sunt; neque ego callidam facundiam neque ingenium ad male faciundum exercui: avidissumus privatae gratiae maxumas inimicitias pro re publica suscepi; quis victus cum illa simul, quom egens alienae opis plura mala expectarem, vos, Quirites, rursus mihi patriam deosque penatis cum ingenti dignitate dedistis.</TextUnit>
    <TextUnit id="53" loc="Cott.5">pro quibus beneficiis vix satis gratus videar, si singulis animam quam nequeo concesserim. nam vita et mors iura naturae sunt: ut sine dedecore cum civibus fama et fortunis integer agas, id dono datur atque accipitur.</TextUnit>
    <TextUnit id="54" loc="Cott.6">Consules nos fecistis, Quirites, domi bellique impeditissuma re publica. namque imperatores Hispaniae stipendium milites arma frumentum poscunt, et id res cogit, quoniam defectione sociorum et Sertori per montis fuga neque manu certare possunt neque utilia parare.</TextUnit>
    <TextUnit id="55" loc="Cott.7">exer- citus in Asia Ciliciaque ob nimias opes Mithridatis aluntur, Macedonia plena hostium est nec minus Italiae marituma et provinciarum, quom interim vectigalia parva et bellis incerta vix partem sumptu&amp;lt;u&amp;gt;m sustinent: ita classe, quae commeatus tuebatur, minore quam antea navigamus.</TextUnit>
    <TextUnit id="56" loc="Cott.8">haec si dolo aut socordia nostra contracta sunt, agite, ut monet ira, supplicium sumite: sin fortuna  communis asperior est, quare indigna vobis nobisque et re publica incipitis?</TextUnit>
    <TextUnit id="57" loc="Cott.9">Atque ego, quoius aetati mors propior est, non deprecor, si quid ea vobis incommodi demitur; neque mox ingenio corporis honestius quam pro vostra salute finem vitae fecerim.</TextUnit>
    <TextUnit id="58" loc="Cott.10">adsum en C. Cotta consul, facio quod saepe maiores asperis bellis fecere: voveo dedoque me pro re publica.</TextUnit>
    <TextUnit id="59" loc="Cott.11">quam deinde quoi mandetis, circumspicite; nam talem honorem bonus nemo volet, quom fortunae et maris et belli ab aliis acti ratio reddunda aut turpiter moriundum sit.</TextUnit>
    <TextUnit id="60" loc="Cott.12">tantummodo in animis habetote non me ob scelus aut avaritiam caesum, sed volente&amp;lt;m&amp;gt; pro maxumis beneficiis animam dono dedisse.</TextUnit>
    <TextUnit id="61" loc="Cott.13">per vos, Quirites, et gloriam maiorum, tolerate advorsa et consulite rei publicae.</TextUnit>
    <TextUnit id="62" loc="Cott.14">multa cura summo imperio inest, multi ingentes labores, quos nequiquam abnuitis et pacis opu- lentiam quaeritis, quom omnes provinciae regna, maria terraeque aspera aut fessa bellis sint.'</TextUnit>
    <TextUnit id="63" loc="Pomp.1">'Si advorsus vos patriamque et deos penatis tot labores et pericula suscepissem, quotiens a prima adule- scentia ductu meo scelestissumi hostes fusi et vobis salus quaesita est, nihil amplius in absentem me statuissetis, quam adhuc agitis, patres conscripti, quem contra aetatem proiectum ad bellum saevissumum cum exercitu optume merito, quantum est in vobis, fame, miserruma omnium morte, confecistis.</TextUnit>
    <TextUnit id="64" loc="Pomp.2">hacine spe populus Romanus liberos suos ad bellum misit? haec sunt praemia pro volneribus et totiens ob rem publicam fuso sanguine? fessus scribundo mittundoque legatos omnis opes et spes privatas meas consumpsi, quom interim a vobis per triennium vix annuos sumptus datus est.</TextUnit>
    <TextUnit id="65" loc="Pomp.3">per deos inmortalis, utrum censetis me vicem aerari praestare an exercitum sine frumento et stipendio habere posse?</TextUnit>
    <TextUnit id="66" loc="Pomp.4">Equidem fateor me ad hoc bellum maiore studio quam consilio profectum, quippe qui nomine modo imperi a vobis accepto diebus quadraginta exercitum paravi hostisque in cervicibus iam Italiae agentis ab Alpibus in Hispaniam submovi. per eas iter aliud atque Hannibal, nobis opportunius, patefeci.</TextUnit>
    <TextUnit id="67" loc="Pomp.5">recepi Galliam, Pyrenaeum, Lacetaniam, Indigetis et primum impetum Sertori victoris novis militibus et multo paucioribus sustinui hiememque castris inter saevissumos hostis, non per oppida neque ex ambitione mea egi.</TextUnit>
    <TextUnit id="68" loc="Pomp.6">quid deinde proelia aut expeditiones hibernas, oppida excisa aut recepta enumerem? quando res plus valet quam verba. castra hostium apud Sucronem capta et proelium apud flumen Durium et dux hostium C. Herennius cum urbe Valentia et exercitu deleti satis clara vobis sunt. pro quis, o grati patres, egestatem et famem redditis.</TextUnit>
    <TextUnit id="69" loc="Pomp.7">Itaque meo et hostium exercitui par condicio est; namque stipendium neutri datur, victor uterque in Italiam venire potest.</TextUnit>
    <TextUnit id="70" loc="Pomp.8">quod ego vos moneo quaesoque ut animadvortatis neu cogatis necessitatibus privatim mihi consulere.</TextUnit>
    <TextUnit id="71" loc="Pomp.9">Hispaniam citeriorem, quae non ab hostibus tenetur, nos aut Sertorius ad internecionem vastavimus, praeter maritumas civitatis: ultro nobis sumptui onerique sunt. Gallia superiore anno Metelli exercitum stipendio frumentoque aluit et nunc malis fructibus ipsa vix agitat. ego non rem familiarem modo, verum etiam fidem consumpsi.</TextUnit>
    <TextUnit id="72" loc="Pomp.10">reliqui vos estis: qui nisi subvenitis, invito et praedicente me exercitus hinc et cum eo omne bellum Hispaniae in Italiam transgredientur.'</TextUnit>
    <TextUnit id="73" loc="Macr.1">'Si, Quirites, parum existumaretis, quid inter ius a maioribus relictum vobis et hoc a Sulla paratum servitium interesset, multis mihi disserundum fuit docendique, quas ob iniurias et quotiens a patribus armata plebes secessisset utique vindices paravisset omnis iuris sui tribunos plebis.</TextUnit>
    <TextUnit id="74" loc="Macr.2">nunc hortari modo reliquom est et ire primum via, qua capessundam arbitror libertatem.</TextUnit>
    <TextUnit id="75" loc="Macr.3">neque me praeterit, quantas opes nobilitatis solus inpotens inani specie magistratus pellere dominatione incipiam, quantoque tutius factio noxiorum agat quam soli innocentes.</TextUnit>
    <TextUnit id="76" loc="Macr.4">sed praeter spem bonam ex vobis, quae metum vicit, statui certaminis advorsa pro libertate potiora esse forti viro quam omnino non certavisse.</TextUnit>
    <TextUnit id="77" loc="Macr.5">Quamquam omnes alii creati pro iure vostro vim cunctam et imperia sua gratia aut spe aut praemiis in vos convortere meliusque habent mercede delinquere quam gratis recte facere.</TextUnit>
    <TextUnit id="78" loc="Macr.6">itaque omnes concessere iam in pau- corum dominationem, qui per militare nomen aerarium exercitus regna provincias occupavere et arcem habent ex spoliis vostris, quom interim more pecorum vos multitudo singulis habendos fruendosque praebetis, exuti omnibus, quae maiores reliquere; nisi quia vobismet ipsi[s] per suffragia, ut praesides olim, nunc dominos destinatis.</TextUnit>
    <TextUnit id="79" loc="Macr.7">itaque concessere illuc omnes, at mox, si vo- stra receperitis, ad vos plerique. raris enim animus est ad ea, quae placent, defendunda, ceteri validiorum sunt.</TextUnit>
    <TextUnit id="80" loc="Macr.8">An dubium habetis, num officere quid vobis uno animo pergentibus possit, quos languidos socordesque perti- muere? nisi forte C. Cotta, ex factione media consul, aliter quam metu iura quaedam tribunis plebis restituit. et quamquam L. Sicinius primus de potestate tribunicia loqui ausus mussantibus vobis circumventus erat, tamen prius illi invidiam metuere, quam vos iniuriae pertaesum  est. quod ego nequeo satis mirari, Quirites; nam spem frustra fuisse intellexistis.</TextUnit>
    <TextUnit id="81" loc="Macr.9">Sulla mortuo, qui scelestum inposuerat servitium, finem mali credebatis: ortus est longe saevior Catulus.</TextUnit>
    <TextUnit id="82" loc="Macr.10">tumultus intercessit Bruto et Mamerco consulibus. dein C. Curio ad exitium usque insontis tribuni dominatus est.</TextUnit>
    <TextUnit id="83" loc="Macr.11">Lucullus superiore anno quantis animis ierit in L. Quintium, vidistis. quantae denique nunc mihi turbae concitantur! quae profecto in cassum agebantur, si prius quam vos serviundi finem, illi dominationis facturi erant: praesertim quom his civilibus armis dicta alia, sed certatum utrimque de dominatione in vobis sit.</TextUnit>
    <TextUnit id="84" loc="Macr.12">itaque cetera ex licentia aut odio aut avaritia in tempus arsere; permansit una res modo, quae utrimque quaesita est, et erepta in posterum: vis tribunicia, telum a maioribus libertati paratum.</TextUnit>
    <TextUnit id="85" loc="Macr.13">quod ego vos moneo quaesoque ut animadvortatis neu nomina rerum ad ignaviam mutantes otium pro servitio appelletis. quo iam ipso frui, si vera et honesta flagitium superaverit, non est condicio: fuisset, si omnino quiessetis. nunc animum advortere et, nisi viceritis, quoniam omnis iniuria gravitate tutior est, artius habebunt.</TextUnit>
    <TextUnit id="86" loc="Macr.14">Quid censes igitur? aliquis vostrum subiecerit. primum omnium omittundum morem hunc quem agitis inpigrae linguae, animi ignavi, non ultra contionis locum memores libertatis.</TextUnit>
    <TextUnit id="87" loc="Macr.15">deinde — ne vos ad virilia illa vocem, quo tribunos plebei modo, patricium magistratum, libera ab auctoribus patriciis suffragia maiores vostri paravere — quom vis omnis, Quirites, in vobis sit et quae iussa nunc pro aliis toleratis, pro vobis agere aut non agere certe possitis, Iovem aut alium quem deum consultorem expectatis?</TextUnit>
    <TextUnit id="88" loc="Macr.16">magna illa consulum imperia et patrum decreta vos exequendo rata efficitis, Quirites, ultroque licentiam in vos auctum atque adiutum  properatis.</TextUnit>
    <TextUnit id="89" loc="Macr.17">neque ego vos ultum iniurias hortor, magis uti requiem cupiatis, neque discordias, uti illi criminantur, sed earum finem volens iure gentium res repeto et, si pertinaciter retinebunt,</TextUnit>
    <TextUnit id="90" loc="Macr.18">non arma neque secessionem, tantummodo ne amplius sanguinem vostrum praebeatis, censebo. gerant habeantque suo modo imperia, quaerant triumphos, Mithridatem, Sertorium et reliquias exulum persequantur cum imaginibus suis: absit periculum et labos,</TextUnit>
    <TextUnit id="91" loc="Macr.19">quibus nulla pars fructus est; nisi forte repentina ista frumentaria lege munia vostra pensantur. qua tamen quinis modiis libertatem omnium aestumavere, qui profecto non amplius possunt alimentis carceris. namque ut illis exiguitate mors prohibetur, senescunt vires, sic neque absolvi&amp;lt;t&amp;gt; cura familiari tam parva res et ignavi quoiusque tenuissumas spes frustratur.</TextUnit>
    <TextUnit id="92" loc="Macr.20">quae tamen quamvis ampla quoniam serviti pretium ostentaretur, quoius torpedinis erat decipi et vostrarum rerum ultro iniuria&amp;lt;e&amp;gt; gratiam debere? cavendus dolus est.</TextUnit>
    <TextUnit id="93" loc="Macr.21">namque alio modo neque valent in univorsos neque conabuntur. itaque simul conparant delenimenta et differunt vos in adventum Cn. Pompei, quem ipsum, ubi pertimuere, sublatum in cervices suas, mox dempto metu lacerant.</TextUnit>
    <TextUnit id="94" loc="Macr.22">neque eos pudet, vindices uti se ferunt libertatis, tot viros sine uno aut remittere iniuriam non audere aut ius non posse defendere.</TextUnit>
    <TextUnit id="95" loc="Macr.23">mihi quidem satis spectatum est Pompeium, tantae gloriae adulescentem, malle principem volentibus vobis esse quam illis dominationis socium auctoremque in primis fore tribuniciae potestatis.</TextUnit>
    <TextUnit id="96" loc="Macr.24">verum, Quirites, antea singuli cives in pluribus, non in uno cuncti praesidia habebatis. neque mortalium quisquam dare aut eripere talia unus poterat.</TextUnit>
    <TextUnit id="97" loc="Macr.25">Itaque verborum satis dictum est, neque enim ignorantia res claudit.</TextUnit>
    <TextUnit id="98" loc="Macr.26">verum occupavit nescio qua&amp;lt;e&amp;gt; vos torpedo, qua non gloria movemini neque flagitio, cunctaque praesenti ignavia mutavistis, abunde libertatem rati, &amp;lt;scilicet&amp;gt; quia tergis abstinetur et huc ire licet atque illuc, munera ditium dominorum.</TextUnit>
    <TextUnit id="99" loc="Macr.27">atque haec eadem non sunt agrestibus, sed caeduntur inter potentium inimicitias donoque dantur in provincias magistratibus.</TextUnit>
    <TextUnit id="100" loc="Macr.28">ita pugnatur et vincitur paucis: plebes, quodcumque accidit, pro victis est et in dies magis erit, si quidem maiore cura dominationem illi retinuerint, quam vos repetiveritis libertatem.'</TextUnit>
    <TextUnit id="101" loc="Mithr.1">'Rex Mithridates regi Arsaci salutem. Omnes, qui secundis rebus suis ad belli societatem orantur, considerare debent, liceatne tum pacem agere, dein, quod quaesitur, satisne pium tutum gloriosum an indecorum sit.</TextUnit>
    <TextUnit id="102" loc="Mithr.2">tibi si perpetua pace frui licet, nisi hostes opportuni et scelestissumi, egregia fama, si Romanos oppresseris, futura est, neque petere audeam societatem et frustra mala mea cum bonis tuis misceri sperem.</TextUnit>
    <TextUnit id="103" loc="Mithr.3">atque ea, quae te morari posse videntur, ira in Tigranem recentis belli et meae res parum prosperae, si vera existumare voles, maxume hortabuntur.</TextUnit>
    <TextUnit id="104" loc="Mithr.4">ille enim obnoxius qualem tu voles societatem accipiet; mihi fortuna multis rebus ereptis usum dedit bene suadendi et, quod florentibus optabile est, ego non validissumus praebeo exemplum, quo rectius tua conponas.</TextUnit>
    <TextUnit id="105" loc="Mithr.5">Namque Romanis cum nationibus populis regibus cunctis una et ea vetus causa bellandi est: cupido profunda imperi et divitiarum. qua primo cum rege Macedonum Philippo bellum sumpsere,</TextUnit>
    <TextUnit id="106" loc="Mithr.6">dum a Carthaginiensibus premebantur, amicitiam simulantes. ei  subvenientem Antiochum concessione Asiae per dolum avortere, ac mox fracto Philippo Antiochus omni cis Taurum agro et decem milibus talentorum spoliatus est.</TextUnit>
    <TextUnit id="107" loc="Mithr.7">Persen deinde, Philippi filium, post multa et varia certamina apud Samothracas deos acceptum in fidem callidi et repertores perfidiae, quia pacto vitam dederant, insomniis occidere.</TextUnit>
    <TextUnit id="108" loc="Mithr.8">Eumenem, quoius amicitiam gloriose ostentant, initio prodidere Antiocho pacis mercedem; post, habitum custodiae agri captivi, sumptibus et contumeliis ex rege miserrumum servorum effecere, simulatoque inpio testamento filium eius Aristonicum, quia patrium regnum petiverat, hostium more per triumphum duxere; Asia ab ipsis obsessa est.</TextUnit>
    <TextUnit id="109" loc="Mithr.9">postremo Bithyniam Nicomede mortuo diripuere, quom filius Nysa, quam reginam appellaverat, genitus haud dubie esset.</TextUnit>
    <TextUnit id="110" loc="Mithr.10">Nam quid ego me appellem? quem diiunctum undique regnis et tetrarchiis ab imperio eorum, quia fama erat divitem neque serviturum esse, per Nicomedem bello lacessiverunt, sceleris eorum haud ignarum et ea, quae accidere, testatum antea Cretensis, solos omnium liberos ea tempestate, et regem Ptolemaeum.</TextUnit>
    <TextUnit id="111" loc="Mithr.11">atque ego ultus iniurias Nicomedem Bithynia expuli Asiamque, spolium regis Antiochi, recepi et Graeciae dempsi grave servitium.</TextUnit>
    <TextUnit id="112" loc="Mithr.12">incepta mea postremus servorum Archelaus exercitu prodito impedivit. illique, quos ignavia aut prava calliditas, ut meis laboribus tuti essent, armis abstinuit, acerbissumas poenas solvunt, Ptolemaeus pretio in dies bellum prolatans, Cretenses inpugnati semel iam neque finem nisi excidio habitur&amp;lt;i&amp;gt;.</TextUnit>
    <TextUnit id="113" loc="Mithr.13">equidem quom mihi ob ipsorum interna mala dilata proelia magis quam pacem datam intellegerem, abnuente Tigrane, qui mea dicta sero probat, te remoto procul, omnibus aliis obnoxiis, rursus tamen bellum coepi, Marcumque Cottam, Romanum du- cem, apud Calchedona terra fudi, mari exui classe pulcherruma.</TextUnit>
    <TextUnit id="114" loc="Mithr.14">apud Cyzicum magno cum exercitu in obsidio  moranti frumentum defuit, nullo circum adnitente; simul hiems mari prohibebat. ita sine vi hostium regredi co- natus in patrium regnum naufragiis apud Parium et Heracleam militum optumos cum classibus amisi.</TextUnit>
    <TextUnit id="115" loc="Mithr.15">restituto deinde apud Caberam exercitu et variis inter me atque Lucullum proeliis inopia rursus ambos incessit. illi suberat regnum Ariobarzanis bello intactum, ego vastis circum omnibus locis in Armeniam concessi. secutique Romani non me, sed morem suom omnia regna subvortundi, quia multitudinem artis locis pugna prohibuere, inpru- dentiam Tigranis pro victoria ostentant.</TextUnit>
    <TextUnit id="116" loc="Mithr.16">Nunc quaeso considera, nobis oppressis utrum firmiorem te ad resistundum an finem belli futurum putes? scio equidem tibi magnas opes virorum, armorum et auri esse; et ea re a nobis ad societatem, ab illis ad praedam pe- teris. ceterum consilium est, Tigranis regno integro meis militibus &amp;lt;belli prudentibus&amp;gt; procul ab domo parvo labore per nostra corpora bellum conficere, quo[m] neque vincere neque vinci sine tuo periculo possumus.</TextUnit>
    <TextUnit id="117" loc="Mithr.17">an ignoras Romanos, postquam ad occidentem pergentibus finem Oceanus fecit, arma huc convortisse? neque quicquam a principio nisi raptum habere, domum coniuges agros imperium? convenas olim sine patria parentibus, peste conditos orbis terrarum; quibus non humana ulla neque divina obstant, quin socios amicos, procul iuxta sitos, inopes potentisque trahant excindant, omniaque non serva et maxume regna hostilia ducant?</TextUnit>
    <TextUnit id="118" loc="Mithr.18">namque pauci libertatem, pars magna iustos dominos volunt; nos suspecti sumus aemuli et in tempore vindices adfuturi.</TextUnit>
    <TextUnit id="119" loc="Mithr.19">tu vero, quoi Seleucea, maxuma urbium, regnumque Persidis inclutis divitiis est, quid ab illis nisi dolum  in praesens et postea bellum expectas?</TextUnit>
    <TextUnit id="120" loc="Mithr.20">Romani arma in omnis habent, acerruma in eos, quibus victis spolia maxuma sunt; audendo et fallundo et bella ex bellis serundo magni facti:</TextUnit>
    <TextUnit id="121" loc="Mithr.21">per hunc morem extinguent omnia aut occident. quod haud difficile est, si tu Mesopotamia, nos Armenia circumgredimur exercitum sine frumento, sine auxiliis, fortuna aut nostris vitiis adhuc incolumem.</TextUnit>
    <TextUnit id="122" loc="Mithr.22">teque illa fama sequetur, auxilio profectum magnis regibus latrones gentium oppressisse.</TextUnit>
    <TextUnit id="123" loc="Mithr.23">quod uti facias, moneo hortorque, neu malis pernicie nostra tuam prolatare quam societate victor fieri.'</TextUnit>
  </Text>
</TessDocument>
