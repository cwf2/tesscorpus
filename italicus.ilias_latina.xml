<?xml version="1.0" encoding="UTF-8"?>
<TessDocument id="italicus.ilias_latina">
  <Metadata>
    <Author>italicus</Author>
    <Display>Ilias Latina</Display>
    <Abbr>il. lat.</Abbr>
    <Lang>la</Lang>
    <Prose>0</Prose>
    <PrintSource/>
    <DigitalSourceDisplay/>
    <DigitalSourceURL/>
    <AddedBy/>
    <URI/>
  </Metadata>
  <Text>
    <TextUnit id="0" loc="1">Iram pande mihi Pelidae, Diua, superbi</TextUnit>
    <TextUnit id="1" loc="2">Tristia quae miseris iniecit funera Grais</TextUnit>
    <TextUnit id="2" loc="3">Atque animas fortes heroum tradidit Orco</TextUnit>
    <TextUnit id="3" loc="4">Latrantumque dedit rostris uolucrumque trahendos</TextUnit>
    <TextUnit id="4" loc="5">Illorum exsangues, inhumatis ossibus, artus.</TextUnit>
    <TextUnit id="5" loc="6">Confiebat enim summi sententia regis,</TextUnit>
    <TextUnit id="6" loc="7">protulerant ex quo discordia pectora pugnas,</TextUnit>
    <TextUnit id="7" loc="8">Sceptriger Atrides et bello clarus Achilles.</TextUnit>
    <TextUnit id="8" loc="9">Quis deus hos ira tristi contendere iussit?</TextUnit>
    <TextUnit id="9" loc="10">Latonae et magni proles Iouis. Ille Pelasgum</TextUnit>
    <TextUnit id="10" loc="11">infestam regi pestem in praecordia misit</TextUnit>
    <TextUnit id="11" loc="12">implicuitque graui Danaorum corpora morbo.</TextUnit>
    <TextUnit id="12" loc="13">Nam quondam Chryses, sollemni tempora uitta</TextUnit>
    <TextUnit id="13" loc="14">implicitus, raptae fleuit solacia natae</TextUnit>
    <TextUnit id="14" loc="15">inuisosque dies inuisaque tempora noctis</TextUnit>
    <TextUnit id="15" loc="16">egit et assiduis impleuit questibus auras.</TextUnit>
    <TextUnit id="16" loc="17">Postquam nulla dies animum maerore leuabat</TextUnit>
    <TextUnit id="17" loc="18">nullaque lenibant patrios solacia fletus,</TextUnit>
    <TextUnit id="18" loc="19">castra petit Danaum genibusque affusus Atridae</TextUnit>
    <TextUnit id="19" loc="20">per superos regnique decus miserabilis orat,</TextUnit>
    <TextUnit id="20" loc="21">ut sibi causa suae reddatur nata salutis.</TextUnit>
    <TextUnit id="21" loc="22">Dona simul praefert. Vincuntur fletibus eius</TextUnit>
    <TextUnit id="22" loc="23">Myrmidones reddique patri Chryseida censent.</TextUnit>
    <TextUnit id="23" loc="24">Sed negat Atrides Chrysenque excedere castris</TextUnit>
    <TextUnit id="24" loc="25">despecta pietate iubet: ferus ossibus imis</TextUnit>
    <TextUnit id="25" loc="26">haeret amor spernitque preces damnosa libido.</TextUnit>
    <TextUnit id="26" loc="27">Contemptus repetit Phoebeia templa sacerdos</TextUnit>
    <TextUnit id="27" loc="28">squalidaque infestis maerens secat unguibus ora</TextUnit>
    <TextUnit id="28" loc="29">dilaceratque comas annosaque tempora plangit.</TextUnit>
    <TextUnit id="29" loc="30">Mox ubi depositi gemitus lacrimaeque quierunt,</TextUnit>
    <TextUnit id="30" loc="31">Fatidici his sacras compellat uocibus aures:</TextUnit>
    <TextUnit id="31" loc="32">"Quid coluisse mihi tua numina, Delphice, prodest</TextUnit>
    <TextUnit id="32" loc="33">aut castam uitam multos duxisse per annos?</TextUnit>
    <TextUnit id="33" loc="34">Quidue iuuat sacros posuisse altaribus ignes,</TextUnit>
    <TextUnit id="34" loc="35">si tuus externo iam spernor ab hoste sacerdos?</TextUnit>
    <TextUnit id="35" loc="36">En, haec desertae redduntur dona senectae?</TextUnit>
    <TextUnit id="36" loc="37">Si gratus tibi sum, sim te sub uindice tutus.</TextUnit>
    <TextUnit id="37" loc="38">Aut si qua, ut luerem sub acerbo crimine poenas,</TextUnit>
    <TextUnit id="38" loc="39">inscius admisi, cur o tua dextera cessat?</TextUnit>
    <TextUnit id="39" loc="40">Posce sacros arcus, in me tua derige tela:</TextUnit>
    <TextUnit id="40" loc="41">auctor mortis erit certe deus. Ecce, merentem</TextUnit>
    <TextUnit id="41" loc="42">fige patrem; cur nata luit peccata parentis</TextUnit>
    <TextUnit id="42" loc="43">atque hostis duri patitur miseranda cubile?."</TextUnit>
    <TextUnit id="43" loc="44">Dixerat. Ille sui uatis prece motus acerbis</TextUnit>
    <TextUnit id="44" loc="45">luctibus infestat Danaos pestemque per omnes</TextUnit>
    <TextUnit id="45" loc="46">immittit populos: uulgus ruit undique Graium</TextUnit>
    <TextUnit id="46" loc="47">uixque rogis superest tellus, uix ignibus aer,</TextUnit>
    <TextUnit id="47" loc="48">deerat ager tumulis. Iam noctis sidera nonae</TextUnit>
    <TextUnit id="48" loc="49">transierant decimusque dies patefecerat orbem,</TextUnit>
    <TextUnit id="49" loc="50">cum Danaum proceres in coetum clarus Achilles</TextUnit>
    <TextUnit id="50" loc="51">conuocat et causas hortatur pestis iniquae</TextUnit>
    <TextUnit id="51" loc="52">edere Thestoriden. Tunc Calchas numina diuum</TextUnit>
    <TextUnit id="52" loc="53">consulit et causam pariter finemque malorum</TextUnit>
    <TextUnit id="53" loc="54">inuenit effarique uerens ope tutus Achillis</TextUnit>
    <TextUnit id="54" loc="55">haec ait: "Infesti placemus numina Phoebi</TextUnit>
    <TextUnit id="55" loc="56">reddamusque pio castam Chryseida patri,</TextUnit>
    <TextUnit id="56" loc="57">si uolumus, Danai, portus intrare salutis."</TextUnit>
    <TextUnit id="57" loc="58">Dixerat. Exarsit subito uiolentia regis:</TextUnit>
    <TextUnit id="58" loc="59">Thestoriden dictis primum compellat amaris</TextUnit>
    <TextUnit id="59" loc="60">mendacemque uocat. Tum magnum incusat Achillem</TextUnit>
    <TextUnit id="60" loc="61">inque uicem ducis inuicti conuicia suffert.</TextUnit>
    <TextUnit id="61" loc="62">Confremuere omnes. Tandem clamore represso</TextUnit>
    <TextUnit id="62" loc="63">cogitur inuitos aeger dimittere amores</TextUnit>
    <TextUnit id="63" loc="64">intactamque pio reddit Chryseida patri</TextUnit>
    <TextUnit id="64" loc="65">multaque dona super. Quam cunctis notus Vlixes</TextUnit>
    <TextUnit id="65" loc="66">impositam puppi patrias deuexit ad arces</TextUnit>
    <TextUnit id="66" loc="67">atque iterum ad classes Danaum sua uela retorsit.</TextUnit>
    <TextUnit id="67" loc="68">Protinus infesti placantur numina Phoebi</TextUnit>
    <TextUnit id="68" loc="69">et prope consumptae uires redduntur Achiuis.</TextUnit>
    <TextUnit id="69" loc="70">Non tamen Atridae Chryseidis excidit ardor:</TextUnit>
    <TextUnit id="70" loc="71">maeret et amissos deceptus luget amores.</TextUnit>
    <TextUnit id="71" loc="72">Mox rapta magnum Briseide priuat Achillem</TextUnit>
    <TextUnit id="72" loc="73">solaturque suos alienis ignibus ignes.</TextUnit>
    <TextUnit id="73" loc="74">At ferus Aeacides nudato protinus ense</TextUnit>
    <TextUnit id="74" loc="75">tendit in Atriden et, ni sibi reddat honestae</TextUnit>
    <TextUnit id="75" loc="76">munera militiae, letum crudele minatur,</TextUnit>
    <TextUnit id="76" loc="77">nec minus ille parat contra defendere se ense.</TextUnit>
    <TextUnit id="77" loc="78">Quod nisi casta manu Pallas tenuisset Achillem,</TextUnit>
    <TextUnit id="78" loc="79">turpem caecus amor famam liquisset in aeuum</TextUnit>
    <TextUnit id="79" loc="80">gentibus Argolicis. Contempta uoce minisque</TextUnit>
    <TextUnit id="80" loc="81">inuocat aequoreae Pelides numina matris</TextUnit>
    <TextUnit id="81" loc="82">ne se Plistheniden contra patiatur inultum.</TextUnit>
    <TextUnit id="82" loc="83">At Thetis audita nati prece deserit undas</TextUnit>
    <TextUnit id="83" loc="84">castraque Myrmidonum iuxta petit et monet armis</TextUnit>
    <TextUnit id="84" loc="85">abstineat dextram ac congressibus; inde per auras</TextUnit>
    <TextUnit id="85" loc="86">emicat aetherias et in aurea sidera fertur.</TextUnit>
    <TextUnit id="86" loc="87">Tunc genibus regis sparsis affusa capillis:</TextUnit>
    <TextUnit id="87" loc="88">"Pro nato ueni genetrix en ad tua supplex</TextUnit>
    <TextUnit id="88" loc="89">numina, summe parens; ulciscere meque meumque</TextUnit>
    <TextUnit id="89" loc="90">corpus ab Atrida, quodsi permittitur illi</TextUnit>
    <TextUnit id="90" loc="91">ut flammas impune mei uiolarit Achillis,</TextUnit>
    <TextUnit id="91" loc="92">turpiter occiderit superata libidine uirtus."</TextUnit>
    <TextUnit id="92" loc="93">Iuppiter haec contra: "Tristes depone querelas,</TextUnit>
    <TextUnit id="93" loc="94">magni diua maris, mecum labor iste manebit.</TextUnit>
    <TextUnit id="94" loc="95">Tu solare tui maerentia pectora nati."</TextUnit>
    <TextUnit id="95" loc="96">Dixit. At illa leues caeli delapsa per auras</TextUnit>
    <TextUnit id="96" loc="97">litus adit patrium gratasque sororibus undas.</TextUnit>
    <TextUnit id="97" loc="98">Offensa est Iuno: "Tantum"que ait, "optime coniunx,</TextUnit>
    <TextUnit id="98" loc="99">Doride nata ualet, tantum debetur Achilli,</TextUnit>
    <TextUnit id="99" loc="100">ut mihi quae coniunx dicor tua quaeque sororis</TextUnit>
    <TextUnit id="100" loc="101">dulce fero nomen, dilectos fundere Achiuos</TextUnit>
    <TextUnit id="101" loc="102">et Troum renouare uelis in proelia uires?</TextUnit>
    <TextUnit id="102" loc="103">Haec ita dona refers nobis? sic diligor a te?"</TextUnit>
    <TextUnit id="103" loc="104">Talibus incusat dictis irata Tonantem</TextUnit>
    <TextUnit id="104" loc="105">inque uicem summi patitur conuicia regis.</TextUnit>
    <TextUnit id="105" loc="106">Tandem interposito lis Ignipotente resedit</TextUnit>
    <TextUnit id="106" loc="107">conciliumque simul genitor dimittit Olympi.</TextUnit>
    <TextUnit id="107" loc="108">Interea sol emenso decedit Olympo</TextUnit>
    <TextUnit id="108" loc="109">et dapibus diui curant sua corpora largis;</TextUnit>
    <TextUnit id="109" loc="110">inde petunt thalamos iucundaque dona quietis.</TextUnit>
    <TextUnit id="110" loc="111">Nox erat et toto fulgebant sidera mundo</TextUnit>
    <TextUnit id="111" loc="112">humanumque genus requies diuumque tenebat,</TextUnit>
    <TextUnit id="112" loc="113">cum pater omnipotens Somnum uocat atque ita fatur:</TextUnit>
    <TextUnit id="113" loc="114">"Vade age per tenues auras, lenissime diuum,</TextUnit>
    <TextUnit id="114" loc="115">Argolicique ducis celeri pete castra uolatu</TextUnit>
    <TextUnit id="115" loc="116">dumque tuo premitur sopitus pondere dulci,</TextUnit>
    <TextUnit id="116" loc="117">haec illi mandata refer: cum crastina primum</TextUnit>
    <TextUnit id="117" loc="118">extulerit Titana dies noctemque fugarit,</TextUnit>
    <TextUnit id="118" loc="119">cogat in arma uiros incautumque occupet hostem."</TextUnit>
    <TextUnit id="119" loc="120">Nec mora: Somnus abit leuibusque per aera pennis</TextUnit>
    <TextUnit id="120" loc="121">deuolat in thalamos Agamemnonis: ille sopore</TextUnit>
    <TextUnit id="121" loc="122">corpus inundatum leni prostratus habebat.</TextUnit>
    <TextUnit id="122" loc="123">Ad quem sic loquitur curarum operumque leuator:</TextUnit>
    <TextUnit id="123" loc="124">"Rex Danaum, Atrida, uigila et mandata Tonantis</TextUnit>
    <TextUnit id="124" loc="125">quae tibi iussa simul delatus ab aethere porto,</TextUnit>
    <TextUnit id="125" loc="126">accipe: cum primum Titan se emerserit undis,</TextUnit>
    <TextUnit id="126" loc="127">fortibus arma iube socios aptare lacertis</TextUnit>
    <TextUnit id="127" loc="128">et petere Iliacos instructo milite campos."</TextUnit>
    <TextUnit id="128" loc="129">Dixit, et has repetit per quas modo uenerat auras.</TextUnit>
    <TextUnit id="129" loc="130">Interea lucem terris dedit ignea lampas.</TextUnit>
    <TextUnit id="130" loc="131">Conuocat attonitus iussis Pelopeius heros</TextUnit>
    <TextUnit id="131" loc="132">in coetum proceres remque omnibus ordine pandit:</TextUnit>
    <TextUnit id="132" loc="133">cuncti promittunt socias in proelia uires</TextUnit>
    <TextUnit id="133" loc="134">hortanturque ducem. Quorum rex fortia dictis</TextUnit>
    <TextUnit id="134" loc="135">pectora collaudans grates agit omnibus aequas.</TextUnit>
    <TextUnit id="135" loc="136">Hic tunc Thersites, quo non deformior alter</TextUnit>
    <TextUnit id="136" loc="137">uenerat ad Troiam nec lingua proteruior ulli,</TextUnit>
    <TextUnit id="137" loc="138">bella gerenda negat patriasque hortatur ad oras</TextUnit>
    <TextUnit id="138" loc="139">uertere iter, quem consiliis illustris Vlixes</TextUnit>
    <TextUnit id="139" loc="140">correptum dictis sceptro percussit eburno.</TextUnit>
    <TextUnit id="140" loc="141">Tum uero ardescit conceptis litibus ira:</TextUnit>
    <TextUnit id="141" loc="142">uix telis caruere manus, ad sidera clamor</TextUnit>
    <TextUnit id="142" loc="143">tollitur et cunctos pugnandi corripit ardor.</TextUnit>
    <TextUnit id="143" loc="144">Tandem sollertis prudentia Nestoris aeuo</TextUnit>
    <TextUnit id="144" loc="145">compressam miti sedauit pectore turbam</TextUnit>
    <TextUnit id="145" loc="146">admonuitque duces dictis responsa recordans</TextUnit>
    <TextUnit id="146" loc="147">temporis illius, quo uisus in Aulide serpens</TextUnit>
    <TextUnit id="147" loc="148">consumpsit uolucrum bis quattuor arbore fetus</TextUnit>
    <TextUnit id="148" loc="149">atque ipsam inualido pugnantem corpore contra</TextUnit>
    <TextUnit id="149" loc="150">addidit extremo natorum funere matrem.</TextUnit>
    <TextUnit id="150" loc="151">Tunc "sic deinde" senex "moneo remoneboque, Achiui:</TextUnit>
    <TextUnit id="151" loc="152">in decimo labor est, Calchas quem dixerat, anno,</TextUnit>
    <TextUnit id="152" loc="153">quo caderet Danaum uictricibus Ilion armis."</TextUnit>
    <TextUnit id="153" loc="154">Assensere omnes, laudatur Nestoris aetas</TextUnit>
    <TextUnit id="154" loc="155">conciliumque simul dimittitur. Arma parari</TextUnit>
    <TextUnit id="155" loc="156">dux iubet atque animos aptare et pectora pugnae.</TextUnit>
    <TextUnit id="156" loc="157">Postera lux tacitas ut primum dispulit umbras</TextUnit>
    <TextUnit id="157" loc="158">et nitidum Titan radiis caput extulit undis,</TextUnit>
    <TextUnit id="158" loc="159">protinus armari socios iubet acer Atrides</TextUnit>
    <TextUnit id="159" loc="160">et petere Iliacos instructo milite campos.</TextUnit>
    <TextUnit id="160" loc="161">Vos mihi nunc, Musae - quid enim non ordine nostis? -,</TextUnit>
    <TextUnit id="161" loc="162">nomina clara ducum clarosque referte parentes</TextUnit>
    <TextUnit id="162" loc="163">et dulces patrias: nam sunt haec munera uestra.</TextUnit>
    <TextUnit id="163" loc="164">Dicamus quot quisque rates ad Pergama duxit</TextUnit>
    <TextUnit id="164" loc="165">et coeptum peragamus opus, sitque auctor Apollo</TextUnit>
    <TextUnit id="165" loc="166">aspiretque libens operi per singula nostro.</TextUnit>
    <TextUnit id="166" loc="167">Peneleos princeps et bello Leitus acer,</TextUnit>
    <TextUnit id="167" loc="168">Arcesilaus atrox Prothoenorque Cloniusque</TextUnit>
    <TextUnit id="168" loc="169">Boeoti decies quinas egere carinas</TextUnit>
    <TextUnit id="169" loc="170">et tumidos ualido pulsarunt remige fluctus.</TextUnit>
    <TextUnit id="170" loc="171">Inde Mycenaeis Agamemnon moenibus ortus,</TextUnit>
    <TextUnit id="171" loc="172">quem sibi bellatrix delegit Graecia regem,</TextUnit>
    <TextUnit id="172" loc="173">centum egit plenas armato milite puppes;</TextUnit>
    <TextUnit id="173" loc="174">et bis tricenis Menelai nauibus ardor</TextUnit>
    <TextUnit id="174" loc="175">insequitur totidemque ferox Agapenoris ira;</TextUnit>
    <TextUnit id="175" loc="176">quos iuxta fidus sollerti pectore Nestor</TextUnit>
    <TextUnit id="176" loc="177">consilioque potens gemina cum prole suorum</TextUnit>
    <TextUnit id="177" loc="178">it ter tricenis munitus in arma carinis.</TextUnit>
    <TextUnit id="178" loc="179">At Schedius uirtute potens et Epistrophus ingens,</TextUnit>
    <TextUnit id="179" loc="180">gloria Myrmidonum, saeui duo robora belli,</TextUnit>
    <TextUnit id="180" loc="181">longa quaterdenis pulsarunt aequora proris</TextUnit>
    <TextUnit id="181" loc="182">et bis uicenas Polypoetes atque Leonteus</TextUnit>
    <TextUnit id="182" loc="183">instruxere rates ornatas milite forti.</TextUnit>
    <TextUnit id="183" loc="184">Euryalus Sthenelusque duces et fortis in armis</TextUnit>
    <TextUnit id="184" loc="185">Tydides ualido pulsarunt remige pontum:</TextUnit>
    <TextUnit id="185" loc="186">bis quadragenas onerarunt milite puppes;</TextUnit>
    <TextUnit id="186" loc="187">Ascalaphusque potens et Ialmenus, acer uterque,</TextUnit>
    <TextUnit id="187" loc="188">ter denas ualido complerunt remige naues</TextUnit>
    <TextUnit id="188" loc="189">et bis uicenas Locrum fortissimus Aiax</TextUnit>
    <TextUnit id="189" loc="190">instruxit puppes totidemque Euhaemone natus,</TextUnit>
    <TextUnit id="190" loc="191">quos iuxta Graium murus comitatur Achilles</TextUnit>
    <TextUnit id="191" loc="192">cum quinquaginta materna per aequora uectus.</TextUnit>
    <TextUnit id="192" loc="193">Thessalici iuuenes Phidippus et Antiphus ibant</TextUnit>
    <TextUnit id="193" loc="194">altaque ter denis pulsarunt aequora proris</TextUnit>
    <TextUnit id="194" loc="195">et tribus assumptis ratibus secat aequora Teucer</TextUnit>
    <TextUnit id="195" loc="196">Tlepolemusque nouem Rhodius, quos uiribus acer</TextUnit>
    <TextUnit id="196" loc="197">Eumelus sequitur, minus una naue profectus</TextUnit>
    <TextUnit id="197" loc="198">quam duxit Telamone satus Salaminius Aiax.</TextUnit>
    <TextUnit id="198" loc="199">Ast Prothous Magnes Tenthredone natus et una</TextUnit>
    <TextUnit id="199" loc="200">Euboeae magnis Elephenor finibus ortus</TextUnit>
    <TextUnit id="200" loc="201">Dulichiusque Meges, animisque insignis et armis,</TextUnit>
    <TextUnit id="201" loc="202">Aetola de gente Thoas Andraemone natus,</TextUnit>
    <TextUnit id="202" loc="203">hi quadragenas omnes duxere carinas;</TextUnit>
    <TextUnit id="203" loc="204">et bis sex Ithaci naues sollertia duxit,</TextUnit>
    <TextUnit id="204" loc="205">quem sequitur totidem ratibus Telamonius Aiax,</TextUnit>
    <TextUnit id="205" loc="206">egregia uirtute potens; simul horrida Guneus</TextUnit>
    <TextUnit id="206" loc="207">ire bis undenis temptabat in arma carinis.</TextUnit>
    <TextUnit id="207" loc="208">Idomeneus et Meriones, Cretaeus uterque,</TextUnit>
    <TextUnit id="208" loc="209">bis quadragenis muniti nauibus ibant;</TextUnit>
    <TextUnit id="209" loc="210">et totidem puppes clara de gente Menestheus</TextUnit>
    <TextUnit id="210" loc="211">duxit Athenaeus, quot uiribus ambit Achilles;</TextUnit>
    <TextUnit id="211" loc="212">Amphimachusque ferox et Thalpius, Elide nati,</TextUnit>
    <TextUnit id="212" loc="213">et clara uirtute Polyxenus atque Diores,</TextUnit>
    <TextUnit id="213" loc="214">hi bis uicenas onerarunt milite puppes.</TextUnit>
    <TextUnit id="214" loc="215">Protesilaus agit totidem fortisque Podarces</TextUnit>
    <TextUnit id="215" loc="216">instructas puppes, quot duxit Oileos Aiax;</TextUnit>
    <TextUnit id="216" loc="217">et septem Poeante satus tulit arma carinis,</TextUnit>
    <TextUnit id="217" loc="218">quem sequitur iuxta Podalirius atque Machaon,</TextUnit>
    <TextUnit id="218" loc="219">altaque ter denis sulcarunt aequora proris.</TextUnit>
    <TextUnit id="219" loc="220">His ducibus Graiae Troiana ad litora puppes</TextUnit>
    <TextUnit id="220" loc="221">bis septem uenere minus quam mille ducentae.</TextUnit>
    <TextUnit id="221" loc="222">Iamque citi appulerant classes camposque tenebant,</TextUnit>
    <TextUnit id="222" loc="223">cum pater ad Priamum mittit Saturnius Irim,</TextUnit>
    <TextUnit id="223" loc="224">quae doceat fortes uenisse ad bella Pelasgos.</TextUnit>
    <TextUnit id="224" loc="225">Nec mora: continuo iussu capit arma parentis</TextUnit>
    <TextUnit id="225" loc="226">Priamides Hector totamque in proelia pubem</TextUnit>
    <TextUnit id="226" loc="227">festinare iubet portisque agit agmen apertis.</TextUnit>
    <TextUnit id="227" loc="228">Cui fulgens auro cassis iuuenile tegebat</TextUnit>
    <TextUnit id="228" loc="229">omni parte caput, munibat pectora thorax</TextUnit>
    <TextUnit id="229" loc="230">et clipeus laeuam, dextram decorauerat hasta</TextUnit>
    <TextUnit id="230" loc="231">ornabatque latus mucro; simul alta nitentes</TextUnit>
    <TextUnit id="231" loc="232">crura tegunt ocreae, quales decet Hectoris esse.</TextUnit>
    <TextUnit id="232" loc="233">Hunc sequitur forma melior, tunc fortis in armis,</TextUnit>
    <TextUnit id="233" loc="234">belli causa Paris, patriae funesta ruina,</TextUnit>
    <TextUnit id="234" loc="235">Deiphobusque Helenusque simul fortisque Polites</TextUnit>
    <TextUnit id="235" loc="236">et sacer Aeneas, Veneris certissima proles,</TextUnit>
    <TextUnit id="236" loc="237">Archelochusque Acamasque ferox Antenore creti;</TextUnit>
    <TextUnit id="237" loc="238">nec non et proles generosa Lycaonis ibat</TextUnit>
    <TextUnit id="238" loc="239">Pandarus et magnae Glaucus uirtutis in armis</TextUnit>
    <TextUnit id="239" loc="240">Amphiusque et Adrastus et Asius atque Pylaeus.</TextUnit>
    <TextUnit id="240" loc="241">Ibat et Amphimachus Nastesque, insignis uterque,</TextUnit>
    <TextUnit id="241" loc="242">magnanimique duces Odiusque et Epistrophus ingens</TextUnit>
    <TextUnit id="242" loc="243">Euphemusque ferox clarusque aetate Pyraechmes,</TextUnit>
    <TextUnit id="243" loc="244">cum quibus et Mesthles atque Antiphus et bonus armis</TextUnit>
    <TextUnit id="244" loc="245">Hippothous uenere Acamasque et Pirous una,</TextUnit>
    <TextUnit id="245" loc="246">Arsinooque sati Chromiusque atque Ennomus, ambo</TextUnit>
    <TextUnit id="246" loc="247">florentes aetate uiri, quos Phorcus et ingens</TextUnit>
    <TextUnit id="247" loc="248">Ascanius sequitur, simul et Iouis inclita proles</TextUnit>
    <TextUnit id="248" loc="249">Sarpedon claraque satus tellure Coroebus.</TextUnit>
    <TextUnit id="249" loc="250">His se defendit ducibus Neptunia Troia</TextUnit>
    <TextUnit id="250" loc="251">uicissetque dolos Danaum, ni fata fuissent.</TextUnit>
    <TextUnit id="251" loc="252">Iamque duae stabant acies fulgentibus armis,</TextUnit>
    <TextUnit id="252" loc="253">cum Paris, exitium Troiae funestaque flamma,</TextUnit>
    <TextUnit id="253" loc="254">armatum aduerso Menelaum ex agmine cernit</TextUnit>
    <TextUnit id="254" loc="255">seque uelut uiso perterritus angue recepit</TextUnit>
    <TextUnit id="255" loc="256">ad socios amens. Quem postquam turpiter Hector</TextUnit>
    <TextUnit id="256" loc="257">confusum terrore uidet: "O dedecus - inquit -</TextUnit>
    <TextUnit id="257" loc="258">"aeternum patriae generisque infamia nostri,</TextUnit>
    <TextUnit id="258" loc="259">terga refers? At non dubitabas hospitis olim</TextUnit>
    <TextUnit id="259" loc="260">expugnare toros, cuius nunc defugis arma</TextUnit>
    <TextUnit id="260" loc="261">uimque times. Vbi sunt uires, ubi cognita nobis</TextUnit>
    <TextUnit id="261" loc="262">ludorum quondam uaria in certamina uis est?</TextUnit>
    <TextUnit id="262" loc="263">Hic animos ostende tuos: nihil adiuuat armis</TextUnit>
    <TextUnit id="263" loc="264">nobilitas formae: duro Mars milite gaudet.</TextUnit>
    <TextUnit id="264" loc="265">Dum iaceas in amore tuo, nos bella geremus</TextUnit>
    <TextUnit id="265" loc="266">scilicet et nostrum fundemus in hoste cruorem.</TextUnit>
    <TextUnit id="266" loc="267">Aequius aduersis tecum concurrat in armis</TextUnit>
    <TextUnit id="267" loc="268">impiger Atrides, spectet Danaumque Phrygumque</TextUnit>
    <TextUnit id="268" loc="269">depositis populus telis. Vos, foedere iuncto,</TextUnit>
    <TextUnit id="269" loc="270">aduersas conferte manus, decernite ferro."</TextUnit>
    <TextUnit id="270" loc="271">Dixit. Quem contra paucis Priameius heros:</TextUnit>
    <TextUnit id="271" loc="272">"Quid nimis indignis" - inquit - "me uocibus urges,</TextUnit>
    <TextUnit id="272" loc="273">o patriae, germane, decus? Nam nec mihi coniunx</TextUnit>
    <TextUnit id="273" loc="274">prauaque luxuria est potior uirtutis honore</TextUnit>
    <TextUnit id="274" loc="275">nec uires temptare uiri dextramque recuso,</TextUnit>
    <TextUnit id="275" loc="276">dummodo uictorem coniunx cum pace sequatur."</TextUnit>
    <TextUnit id="276" loc="277">Dicta refert Hector: placuit sententia Grais.</TextUnit>
    <TextUnit id="277" loc="278">Protinus accitur Priamus sacrisque peractis</TextUnit>
    <TextUnit id="278" loc="279">foedera iunguntur. Post haec discedit uterque</TextUnit>
    <TextUnit id="279" loc="280">depositis populus telis campusque patescit.</TextUnit>
    <TextUnit id="280" loc="281">Interea toto procedit ab agmine Troum</TextUnit>
    <TextUnit id="281" loc="282">pulcher Alexander, clipeoque insignis et hasta.</TextUnit>
    <TextUnit id="282" loc="283">Quem contra paribus fulgens Menelaus in armis</TextUnit>
    <TextUnit id="283" loc="284">constitit et: "Tecum mihi sint certamina - dixit -</TextUnit>
    <TextUnit id="284" loc="285">"nec longum nostra laetabere coniuge, quae te</TextUnit>
    <TextUnit id="285" loc="286">mox raptum ire gemet, tantummodo Iuppiter adsit."</TextUnit>
    <TextUnit id="286" loc="287">Dixit et aduersum se concitat acer in hostem.</TextUnit>
    <TextUnit id="287" loc="288">Ille uirum forti uenientem reppulit ictu</TextUnit>
    <TextUnit id="288" loc="289">seque gradu celeri recipit longeque frementem</TextUnit>
    <TextUnit id="289" loc="290">hastam deinde iacit, quam deuitauit Atrides</TextUnit>
    <TextUnit id="290" loc="291">inque uicem misso fixisset corpora telo</TextUnit>
    <TextUnit id="291" loc="292">praedonis Phrygii, ni uastum ferrea pectus</TextUnit>
    <TextUnit id="292" loc="293">texisset lorica uiri septemplice tergo.</TextUnit>
    <TextUnit id="293" loc="294">Insequitur iuxta clamor; tum aduersus uterque</TextUnit>
    <TextUnit id="294" loc="295">constitit et galeam galea terit et pede plantam</TextUnit>
    <TextUnit id="295" loc="296">coniungit stridetque mucro mucrone corusco;</TextUnit>
    <TextUnit id="296" loc="297">corpus collectum tegitur fulgentibus armis.</TextUnit>
    <TextUnit id="297" loc="298">Non aliter fortes nitida de coniuge tauri</TextUnit>
    <TextUnit id="298" loc="299">bella gerunt uastisque replent mugitibus auras.</TextUnit>
    <TextUnit id="299" loc="300">Atque diu rigido captabant corpora ferro,</TextUnit>
    <TextUnit id="300" loc="301">cum memor Atrides raptae sibi coniugis instat</TextUnit>
    <TextUnit id="301" loc="302">Dardaniumque premit iuuenem. Mox ense rigente</TextUnit>
    <TextUnit id="302" loc="303">cedentem retro dum desuper appetit hostem,</TextUnit>
    <TextUnit id="303" loc="304">splendidus extremas galeae percussus ad oras</TextUnit>
    <TextUnit id="304" loc="305">dissiluit mucro; gemuerunt agmina Graium.</TextUnit>
    <TextUnit id="305" loc="306">Tum uero ardescit, quamuis manus ense carebat,</TextUnit>
    <TextUnit id="306" loc="307">et iuuenem arrepta prosternit casside uictor</TextUnit>
    <TextUnit id="307" loc="308">ad socios traheretque, et, ni caligine caeca</TextUnit>
    <TextUnit id="308" loc="309">texisset Cytherea uirum subiectaque mento</TextUnit>
    <TextUnit id="309" loc="310">fortia rupisset laxatis uincula nodis,</TextUnit>
    <TextUnit id="310" loc="311">ultimus ille dies Paridi foret. Abstrahit auro</TextUnit>
    <TextUnit id="311" loc="312">fulgentem galeam secum Menelaus et ardens</TextUnit>
    <TextUnit id="312" loc="313">in medios mittit proceres rursumque recurrit</TextUnit>
    <TextUnit id="313" loc="314">et magnam ualidis contorsit uiribus hastam</TextUnit>
    <TextUnit id="314" loc="315">in cladem Phrygii, sua quem Venus eripit hosti</TextUnit>
    <TextUnit id="315" loc="316">et secum in thalamos defert testudine cultos.</TextUnit>
    <TextUnit id="316" loc="317">Ipsa dehinc Helenam muris accersit ab altis</TextUnit>
    <TextUnit id="317" loc="318">Dardanioque suos Paridi deducit amores.</TextUnit>
    <TextUnit id="318" loc="319">Quem tali postquam conspexit uoce locutast:</TextUnit>
    <TextUnit id="319" loc="320">"Venisti mea flamma, Paris, superatus ab armis</TextUnit>
    <TextUnit id="320" loc="321">coniugis antiqui? Vidi puduitque uidere,</TextUnit>
    <TextUnit id="321" loc="322">arreptum cum te traheret uiolentus Atrides</TextUnit>
    <TextUnit id="322" loc="323">Iliacoque tuos foedaret puluere crines.</TextUnit>
    <TextUnit id="323" loc="324">Nostraque - me miseram! - timui ne Doricus ensis</TextUnit>
    <TextUnit id="324" loc="325">oscula discuteret; totus mihi, mente reuincta,</TextUnit>
    <TextUnit id="325" loc="326">fugerat ore color sanguisque reliquerat artus.</TextUnit>
    <TextUnit id="326" loc="327">Quis te cum saeuo contendere suasit Atrida?</TextUnit>
    <TextUnit id="327" loc="328">An nondum uaga fama tuas peruenit ad aures</TextUnit>
    <TextUnit id="328" loc="329">de uirtute uiri? Moneo ne rursus inique</TextUnit>
    <TextUnit id="329" loc="330">illius tua fata uelis committere dextrae."</TextUnit>
    <TextUnit id="330" loc="331">Dixit. Tum largis perfudit fletibus ora.</TextUnit>
    <TextUnit id="331" loc="332">Tristis Alexander: "Non me superauit Atrides,</TextUnit>
    <TextUnit id="332" loc="333">o meus ardor" - ait - "sed castae Palladis ira.</TextUnit>
    <TextUnit id="333" loc="334">Mox illum nostris succumbere turpiter armis</TextUnit>
    <TextUnit id="334" loc="335">aspicies aderitque meo Cytherea labori."</TextUnit>
    <TextUnit id="335" loc="336">Post haec amplexus per mutua corpora iunctis</TextUnit>
    <TextUnit id="336" loc="337">incubuit membris Cygneidos; illa soluto</TextUnit>
    <TextUnit id="337" loc="338">accepit flammas gremio Troiaeque suasque.</TextUnit>
    <TextUnit id="338" loc="339">Interea toto Menelaus in agmine Troum</TextUnit>
    <TextUnit id="339" loc="340">quaerit Alexandrum uictorque huc fertur et illuc.</TextUnit>
    <TextUnit id="340" loc="341">Quem frater socias acuens in bella cateruas</TextUnit>
    <TextUnit id="341" loc="342">adiuuat et forti pulsos Phrygas increpat ore</TextUnit>
    <TextUnit id="342" loc="343">seruarique iubet leges Helenamque reposcit.</TextUnit>
    <TextUnit id="343" loc="344">Dumque inter sese proceres certamen haberent,</TextUnit>
    <TextUnit id="344" loc="345">concilium omnipotens habuit regnator Olympi</TextUnit>
    <TextUnit id="345" loc="346">foederaque intento turbauit Pandarus arcu,</TextUnit>
    <TextUnit id="346" loc="347">te, Menelae, petens; laterique uolatile telum</TextUnit>
    <TextUnit id="347" loc="348">incidit et tunicam ferro squamisque rigentem</TextUnit>
    <TextUnit id="348" loc="349">dissecat. Excedit pugna gemebundus Atrides</TextUnit>
    <TextUnit id="349" loc="350">castraque tuta petit, quem doctus ab arte paterna</TextUnit>
    <TextUnit id="350" loc="351">Paeoniis curat iuuenis Podalirius herbis,</TextUnit>
    <TextUnit id="351" loc="352">itque iterum in caedes horrendaque proelia uictor.</TextUnit>
    <TextUnit id="352" loc="353">Armauit fortes Agamemnonis ira Pelasgos</TextUnit>
    <TextUnit id="353" loc="354">et dolor in pugnam cunctos communis agebat.</TextUnit>
    <TextUnit id="354" loc="355">Bellum ingens oritur multumque utrimque cruoris</TextUnit>
    <TextUnit id="355" loc="356">funditur et totis sternuntur corpora campis</TextUnit>
    <TextUnit id="356" loc="357">inque uicem Troumque cadunt Danaumque cateruae</TextUnit>
    <TextUnit id="357" loc="358">nec requies datur ulla uiris: sonat undique Mauors</TextUnit>
    <TextUnit id="358" loc="359">telorumque uolant cunctis e partibus imbres.</TextUnit>
    <TextUnit id="359" loc="360">Occidit Antilochi rigido demersus in umbras</TextUnit>
    <TextUnit id="360" loc="361">ense Thalysiades optataque lumina linquit.</TextUnit>
    <TextUnit id="361" loc="362">Inde manu forti Graiorum terga prementem</TextUnit>
    <TextUnit id="362" loc="363">occupat Anthemione satum Telamonius Aiax</TextUnit>
    <TextUnit id="363" loc="364">et praedurato transfixit pectora telo:</TextUnit>
    <TextUnit id="364" loc="365">purpuream uomit ille animam cum sanguine mixtam,</TextUnit>
    <TextUnit id="365" loc="366">ora rigat moriens. Tum magnis Antiphus hastam</TextUnit>
    <TextUnit id="366" loc="367">uiribus aduersum conatus corpore toto</TextUnit>
    <TextUnit id="367" loc="368">torquet in Aeaciden; telumque errauit ab hoste</TextUnit>
    <TextUnit id="368" loc="369">inque hostem cecidit, transfixit et inguina Leucon:</TextUnit>
    <TextUnit id="369" loc="370">concidit infelix prostratus uulnere forti</TextUnit>
    <TextUnit id="370" loc="371">et carpit uirides moribundus dentibus herbas.</TextUnit>
    <TextUnit id="371" loc="372">Impiger Atrides casu commotus amici</TextUnit>
    <TextUnit id="372" loc="373">Democoonta petit teloque aduersa trabali</TextUnit>
    <TextUnit id="373" loc="374">tempora transadigit uaginaque horridus ensem</TextUnit>
    <TextUnit id="374" loc="375">eripit; ille suis moriens resupinus in armis</TextUnit>
    <TextUnit id="375" loc="376">concidit et terram moribundo uertice pulsat.</TextUnit>
    <TextUnit id="376" loc="377">Iamque Amarynciden saxi deiecerat ictu</TextUnit>
    <TextUnit id="377" loc="378">Pirous Imbrasides dederatque silentibus umbris;</TextUnit>
    <TextUnit id="378" loc="379">dumque auidus praedae iuuenem spoliare parabat,</TextUnit>
    <TextUnit id="379" loc="380">desuper hasta uenit dextra librata Thoantis</TextUnit>
    <TextUnit id="380" loc="381">perque uiri scapulas animosaque pectora transit;</TextUnit>
    <TextUnit id="381" loc="382">in uultus ruit ille suos calidumque cruorem</TextUnit>
    <TextUnit id="382" loc="383">ore uomit stratusque super sua palpitat arma.</TextUnit>
    <TextUnit id="383" loc="384">Sanguine Dardanii manabant undique campi,</TextUnit>
    <TextUnit id="384" loc="385">manabant amnes passim. Pugnabat ubique</TextUnit>
    <TextUnit id="385" loc="386">immixtis ardens amborum exercitus armis</TextUnit>
    <TextUnit id="386" loc="387">et modo Troianis uirtus, modo crescit Achiuis</TextUnit>
    <TextUnit id="387" loc="388">laetaque per uarios petitur uictoria casus.</TextUnit>
    <TextUnit id="388" loc="389">Hic postquam Danaum longe cedentia uidit</TextUnit>
    <TextUnit id="389" loc="390">agmina Tydides tumidumque increscere Martem,</TextUnit>
    <TextUnit id="390" loc="391">in medias acies, qua plurimus imminet hostis,</TextUnit>
    <TextUnit id="391" loc="392">irruit et uersas prosternit caede phalangas;</TextUnit>
    <TextUnit id="392" loc="393">huc illuc ensemque ferox hastamque coruscat.</TextUnit>
    <TextUnit id="393" loc="394">Bellica Pallas adest flagrantiaque ignibus arma</TextUnit>
    <TextUnit id="394" loc="395">adiuuat atque animos iuueni uiresque ministrat.</TextUnit>
    <TextUnit id="395" loc="396">Ille, boum ueluti uiso grege saeua leaena,</TextUnit>
    <TextUnit id="396" loc="397">quam stimulat ieiuna fames, ruit agmina contra</TextUnit>
    <TextUnit id="397" loc="398">et prostrata necat uesano corpora dente,</TextUnit>
    <TextUnit id="398" loc="399">sic ruit in medios hostes Calydonius heros,</TextUnit>
    <TextUnit id="399" loc="400">uirginis armigerae monitis et numine tutus.</TextUnit>
    <TextUnit id="400" loc="401">Conuersi dant terga Phryges, fugientibus ille</TextUnit>
    <TextUnit id="401" loc="402">instat et exstructos morientum calcat aceruos.</TextUnit>
    <TextUnit id="402" loc="403">Dumque ferit sternitque uiros, uidet ecce Daretis</TextUnit>
    <TextUnit id="403" loc="404">aduerso stantes furibundus in agmine natos,</TextUnit>
    <TextUnit id="404" loc="405">Phegeaque Idaeumque simul; quem cuspide Phegeus</TextUnit>
    <TextUnit id="405" loc="406">occupat ante graui, sed uulnera depulit umbo</TextUnit>
    <TextUnit id="406" loc="407">uitatumque solo ferrum stetit. Haud mora: totis</TextUnit>
    <TextUnit id="407" loc="408">ingentem torquet Tydides uiribus hastam</TextUnit>
    <TextUnit id="408" loc="409">transadigitque uiri pectus: pars cuspidis ante</TextUnit>
    <TextUnit id="409" loc="410">eminet et prodit scapulis pars altera fossis.</TextUnit>
    <TextUnit id="410" loc="411">Hunc ubi fundentem calidum de pectore flumen</TextUnit>
    <TextUnit id="411" loc="412">uersantemque oculos animamque per ora uomentem</TextUnit>
    <TextUnit id="412" loc="413">conspexit frater, stricto celer aduolat ense</TextUnit>
    <TextUnit id="413" loc="414">germanique cupit fatorum exsistere uindex.</TextUnit>
    <TextUnit id="414" loc="415">Sed neque uim saeui nec fortia sustinet arma</TextUnit>
    <TextUnit id="415" loc="416">Tydidae contraque tamen defendere temptat.</TextUnit>
    <TextUnit id="416" loc="417">Vt uolucris, discerpta sui cum corpora nati</TextUnit>
    <TextUnit id="417" loc="418">accipitrem laniare uidet nec tendere contra,</TextUnit>
    <TextUnit id="418" loc="419">auxilium neque ferre suo ualet anxia nato</TextUnit>
    <TextUnit id="419" loc="420">quodque potest, leuibus plaudit sua pectora pennis,</TextUnit>
    <TextUnit id="420" loc="421">sic hostem Idaeus germani caede superbum</TextUnit>
    <TextUnit id="421" loc="422">spectat atrox miseroque nequit succurrere fratri</TextUnit>
    <TextUnit id="422" loc="423">et, nisi cessisset, dextra cecidisset eadem.</TextUnit>
    <TextUnit id="423" loc="424">Nec minus in Teucros armis furit alter Atrides</TextUnit>
    <TextUnit id="424" loc="425">insequiturque acies et ferro funera miscet.</TextUnit>
    <TextUnit id="425" loc="426">Obuius huic fatis occurrit ductus iniquis</TextUnit>
    <TextUnit id="426" loc="427">infelix Odius, quem uastae cuspidis ictu</TextUnit>
    <TextUnit id="427" loc="428">sternit et ingenti scapulas transuerberat hasta.</TextUnit>
    <TextUnit id="428" loc="429">Hinc petit Idomeneus aduersa parte ruentem</TextUnit>
    <TextUnit id="429" loc="430">Maeoniden Phaestum, cuius post funera laetus</TextUnit>
    <TextUnit id="430" loc="431">et Strophio genitum Stygias demittit ad umbras.</TextUnit>
    <TextUnit id="431" loc="432">Meriones Phereclum librata percutit hasta</TextUnit>
    <TextUnit id="432" loc="433">Pedaeumque Meges. Tum uastis horridus armis</TextUnit>
    <TextUnit id="433" loc="434">Eurypylus gladio uenientem Hypsenora fundit</TextUnit>
    <TextUnit id="434" loc="435">et pariter uita iuuenem spoliauit et armis.</TextUnit>
    <TextUnit id="435" loc="436">Parte alia uolitat sinuoso Pandarus arcu</TextUnit>
    <TextUnit id="436" loc="437">Tydidenque oculis immensa per agmina quaerit;</TextUnit>
    <TextUnit id="437" loc="438">quem postquam Troum sternentem corpora uidit,</TextUnit>
    <TextUnit id="438" loc="439">horrida contento derexit spicula cornu</TextUnit>
    <TextUnit id="439" loc="440">et summas umeri destringit acumine partes.</TextUnit>
    <TextUnit id="440" loc="441">Tum uero ardescit iuuenis Calydonius ira</TextUnit>
    <TextUnit id="441" loc="442">in mediasque acies animosi more leonis</TextUnit>
    <TextUnit id="442" loc="443">fertur et Astynoum, magnum quoque Hypirona fundit,</TextUnit>
    <TextUnit id="443" loc="444">comminus hunc gladio, iaculo ferit eminus illum;</TextUnit>
    <TextUnit id="444" loc="445">inde premit Polyidon Abantaque cuspide forti</TextUnit>
    <TextUnit id="445" loc="446">et notum bello Xanthum uastumque Thoonem.</TextUnit>
    <TextUnit id="446" loc="447">Post hos infestus Chromiumque et Echemmona telo</TextUnit>
    <TextUnit id="447" loc="448">proturbat celeri pariterque ad Tartara mittit.</TextUnit>
    <TextUnit id="448" loc="449">Tu quoque Tydidae prostratus, Pandare, dextra</TextUnit>
    <TextUnit id="449" loc="450">occidis, infelix, accepto uulnere tristi,</TextUnit>
    <TextUnit id="450" loc="451">dextera qua naris fronti coniungitur imae;</TextUnit>
    <TextUnit id="451" loc="452">dissipat et cerebrum galeae cum parte reuulsum</TextUnit>
    <TextUnit id="452" loc="453">ossaque confossa spargit Tydideus ensis.</TextUnit>
    <TextUnit id="453" loc="454">Iamque manum Aeneas simul et Calydonius heros</TextUnit>
    <TextUnit id="454" loc="455">contulerant, iactis inter se comminus hastis;</TextUnit>
    <TextUnit id="455" loc="456">undique rimabant inimico corpora ferro,</TextUnit>
    <TextUnit id="456" loc="457">et modo cedebant retro, modo deinde coibant.</TextUnit>
    <TextUnit id="457" loc="458">Postquam utrique diu steterant nec uulnera magnus</TextUnit>
    <TextUnit id="458" loc="459">qua daret infesto Tydides ense uidebat,</TextUnit>
    <TextUnit id="459" loc="460">saxum ingens medio quod forte iacebat in agro,</TextUnit>
    <TextUnit id="460" loc="461">bis seni quod uix iuuenes tellure mouerent,</TextUnit>
    <TextUnit id="461" loc="462">sustulit et magno conamine misit in hostem.</TextUnit>
    <TextUnit id="462" loc="463">Ille ruit prostratus humi cum fortibus armis,</TextUnit>
    <TextUnit id="463" loc="464">quem Venus aetherias genetrix delapsa per auras</TextUnit>
    <TextUnit id="464" loc="465">accipit et nigra corpus caligine condit.</TextUnit>
    <TextUnit id="465" loc="466">Non tulit Oenides animo nebulasque per ipsas</TextUnit>
    <TextUnit id="466" loc="467">fertur et in Venerem flagrantibus irruit armis,</TextUnit>
    <TextUnit id="467" loc="468">et neque quem demens ferro petat inspicit aruis</TextUnit>
    <TextUnit id="468" loc="469">caelestemque manum mortali uulnerat hasta.</TextUnit>
    <TextUnit id="469" loc="470">Icta petit caelum terris Cytherea relictis</TextUnit>
    <TextUnit id="470" loc="471">atque ibi sidereae queritur sua uulnera matri.</TextUnit>
    <TextUnit id="471" loc="472">Dardanium Aenean seruat Troianus Apollo</TextUnit>
    <TextUnit id="472" loc="473">accenditque animos iterumque ad bella reducit.</TextUnit>
    <TextUnit id="473" loc="474">Vndique consurgunt acies et puluere caelum</TextUnit>
    <TextUnit id="474" loc="475">conditur horrendisque sonat clamoribus aether.</TextUnit>
    <TextUnit id="475" loc="476">Hic alius rapido deiectus in aequora curru</TextUnit>
    <TextUnit id="476" loc="477">proteritur pedibusque simul calcatur equorum</TextUnit>
    <TextUnit id="477" loc="478">atque alius uolucri traiectus corpora telo</TextUnit>
    <TextUnit id="478" loc="479">quadrupedis tergo pronus ruit; illius ense</TextUnit>
    <TextUnit id="479" loc="480">deiectum longe caput a ceruice cucurrit;</TextUnit>
    <TextUnit id="480" loc="481">hic iacet exanimis fuso super arma cerebro:</TextUnit>
    <TextUnit id="481" loc="482">sanguine manat humus, campi sudore madescunt.</TextUnit>
    <TextUnit id="482" loc="483">Emicat interea Veneris pulcherrima proles</TextUnit>
    <TextUnit id="483" loc="484">densaque Graiorum premit agmina nudaque late</TextUnit>
    <TextUnit id="484" loc="485">terga metit gladio funestaque proelia miscet.</TextUnit>
    <TextUnit id="485" loc="486">Nec cessat spes una Phrygum fortissimus Hector</TextUnit>
    <TextUnit id="486" loc="487">sternere caede uiros atque agmina uertere Graium.</TextUnit>
    <TextUnit id="487" loc="488">Vt lupus in campis pecudes cum uidit apertis</TextUnit>
    <TextUnit id="488" loc="489">(non actor gregis ipse, comes non horrida terret</TextUnit>
    <TextUnit id="489" loc="490">turba canum), fremit esuriens et neglegit omnes</TextUnit>
    <TextUnit id="490" loc="491">in mediosque greges auidus ruit, haut secus Hector</TextUnit>
    <TextUnit id="491" loc="492">inuadit Danaos et territat ense cruento.</TextUnit>
    <TextUnit id="492" loc="493">Deficiunt Graiorum acies, Phryges acrius instant</TextUnit>
    <TextUnit id="493" loc="494">attolluntque animos: geminat uictoria uires.</TextUnit>
    <TextUnit id="494" loc="495">Vt uidit socios infesto cedere Marte,</TextUnit>
    <TextUnit id="495" loc="496">rex Danaum sublimis equo uolat agmina circum</TextUnit>
    <TextUnit id="496" loc="497">hortaturque duces animosque in proelia firmat.</TextUnit>
    <TextUnit id="497" loc="498">Mox ipse in medios audax se proripit hostes</TextUnit>
    <TextUnit id="498" loc="499">oppositasque acies stricto diuerberat ense.</TextUnit>
    <TextUnit id="499" loc="500">Vt Libycus cum forte leo procul agmina uidit</TextUnit>
    <TextUnit id="500" loc="501">laeta boum passim uirides errare per herbas,</TextUnit>
    <TextUnit id="501" loc="502">attollit ceruice iubas sitiensque cruoris</TextUnit>
    <TextUnit id="502" loc="503">in mediam erecto contendit pectore turbam,</TextUnit>
    <TextUnit id="503" loc="504">sic ferus Atrides aduersos fertur in hostes</TextUnit>
    <TextUnit id="504" loc="505">infestasque Phrygum proturbat cuspide turmas.</TextUnit>
    <TextUnit id="505" loc="506">Virtus clara ducis uires accendit Achiuum</TextUnit>
    <TextUnit id="506" loc="507">et spes exacuit languentia militis arma:</TextUnit>
    <TextUnit id="507" loc="508">funduntur Teucri, Danai laetantur ouantes.</TextUnit>
    <TextUnit id="508" loc="509">Tandem hic Aenean immisso tendere curru</TextUnit>
    <TextUnit id="509" loc="510">conspicit Atrides: stricto concurrere ferro</TextUnit>
    <TextUnit id="510" loc="511">comparat et iaculum, quantum furor ipse mouebat,</TextUnit>
    <TextUnit id="511" loc="512">uiribus intorquet, quod detulit error ab illo</TextUnit>
    <TextUnit id="512" loc="513">pectus in aurigae stomachoque infigitur alto;</TextUnit>
    <TextUnit id="513" loc="514">ille ruens ictu media inter lora rotasque</TextUnit>
    <TextUnit id="514" loc="515">uoluitur et uitam calido cum sanguine fundit.</TextUnit>
    <TextUnit id="515" loc="516">Ingemit Aeneas curruque animosus ab alto</TextUnit>
    <TextUnit id="516" loc="517">desilit et ualido Crethona&lt;que&gt; comminus ictu</TextUnit>
    <TextUnit id="517" loc="518">Orsilochumque ferit, quorum post funera uictus</TextUnit>
    <TextUnit id="518" loc="519">Paphlagonum ductor Menelai concidit armis,</TextUnit>
    <TextUnit id="519" loc="520">Antilochique Mydon. Post hos Iouis inclita proles</TextUnit>
    <TextUnit id="520" loc="521">Sarpedon bellum funestaque proelia miscet.</TextUnit>
    <TextUnit id="521" loc="522">Quem contra infelix non aequis dimicat armis</TextUnit>
    <TextUnit id="522" loc="523">Tlepolemus magno satus Hercule, sed neque uires</TextUnit>
    <TextUnit id="523" loc="524">hunc seruare patris nec tot potuere labores,</TextUnit>
    <TextUnit id="524" loc="525">quin caderet tenuemque daret de corpore uitam.</TextUnit>
    <TextUnit id="525" loc="526">Saucius egreditur medio certamine belli</TextUnit>
    <TextUnit id="526" loc="527">Sarpedon fraudisque subit commentor Vlixes</TextUnit>
    <TextUnit id="527" loc="528">et septem iuuenum fortissima corpora fundit.</TextUnit>
    <TextUnit id="528" loc="529">Hinc pugnat patriae columen Mauortius Hector,</TextUnit>
    <TextUnit id="529" loc="530">illinc Tydides: sternuntur utrimque uirorum</TextUnit>
    <TextUnit id="530" loc="531">corpora per campos et sanguine prata rigantur.</TextUnit>
    <TextUnit id="531" loc="532">Pugnat bellipotens casta cum Pallade Mauors</TextUnit>
    <TextUnit id="532" loc="533">ingentemque mouet clipeum, quem sancta uirago</TextUnit>
    <TextUnit id="533" loc="534">egit et extrema percussum cuspide caedit</TextUnit>
    <TextUnit id="534" loc="535">attonitumque simul caelum petere ipsa coegit.</TextUnit>
    <TextUnit id="535" loc="536">Hic ille aetherio queritur sua uulnera regi</TextUnit>
    <TextUnit id="536" loc="537">saucius et magni genitoris iurgia suffert.</TextUnit>
    <TextUnit id="537" loc="538">Interea magnis Acamantem uiribus Aiax</TextUnit>
    <TextUnit id="538" loc="539">interimit uastumque capit Menelaus Adrastum</TextUnit>
    <TextUnit id="539" loc="540">et rapit ad classes manibus post terga reuinctis,</TextUnit>
    <TextUnit id="540" loc="541">ut ui deducat laetos ex hoste triumphos.</TextUnit>
    <TextUnit id="541" loc="542">Incumbunt Danai, cedit Troiana iuuentus</TextUnit>
    <TextUnit id="542" loc="543">tergaque nuda tegit. Sensit Mauortius Hector</TextUnit>
    <TextUnit id="543" loc="544">pro Danais pugnare deos ualidasque suorum</TextUnit>
    <TextUnit id="544" loc="545">uirginis armigerae subduci numine uires</TextUnit>
    <TextUnit id="545" loc="546">continuoque petit muros Hecubamque uocari</TextUnit>
    <TextUnit id="546" loc="547">imperat et diuae placari numina suadet.</TextUnit>
    <TextUnit id="547" loc="548">Protinus armatas innuptae Palladis arces</TextUnit>
    <TextUnit id="548" loc="549">Iliades subeunt: festis altaria sertis</TextUnit>
    <TextUnit id="549" loc="550">exornant caeduntque sacras ex more bidentes.</TextUnit>
    <TextUnit id="550" loc="551">Dumque preces Hecube supplex ad templa Mineruae</TextUnit>
    <TextUnit id="551" loc="552">pro caris genetrix natis et coniuge fundit,</TextUnit>
    <TextUnit id="552" loc="553">interea Glaucus stricto decernere ferro</TextUnit>
    <TextUnit id="553" loc="554">cum Diomede parat nomenque genusque roganti</TextUnit>
    <TextUnit id="554" loc="555">qui sit et unde ferat, magnis cum uiribus hastam</TextUnit>
    <TextUnit id="555" loc="556">mittere temptabat; temptanti Aetolius heros:</TextUnit>
    <TextUnit id="556" loc="557">"Quo ruis?" - exclamat - "quae te, scelerate, furentem</TextUnit>
    <TextUnit id="557" loc="558">mens agit imparibus mecum concurrere telis?</TextUnit>
    <TextUnit id="558" loc="559">Hospitis arma uides, Veneris qui uulnere dextram</TextUnit>
    <TextUnit id="559" loc="560">perculit et summo pupugit certamine Martem.</TextUnit>
    <TextUnit id="560" loc="561">Pone truces animos infestaque tela coerce."</TextUnit>
    <TextUnit id="561" loc="562">Post haec inter se posito certamine pugnae</TextUnit>
    <TextUnit id="562" loc="563">commutant clipeos inimicaque proelia linquunt.</TextUnit>
    <TextUnit id="563" loc="564">Colloquium petit interea fidissima coniunx</TextUnit>
    <TextUnit id="564" loc="565">Hectoris Andromache paruumque ad pectora natum</TextUnit>
    <TextUnit id="565" loc="566">Astyanacta tenet, cuius dum maximus heros</TextUnit>
    <TextUnit id="566" loc="567">oscula parua petit, subito perterritus infans</TextUnit>
    <TextUnit id="567" loc="568">conuertit timidos materna ad pectora uultus</TextUnit>
    <TextUnit id="568" loc="569">terribilemque fugit galeam cristamque comantem.</TextUnit>
    <TextUnit id="569" loc="570">Vtque caput iuuenis posito detexerat aere,</TextUnit>
    <TextUnit id="570" loc="571">protinus infantem geminis amplectitur ulnis</TextUnit>
    <TextUnit id="571" loc="572">attollensque manus: "Precor, o pater optime" - dixit -</TextUnit>
    <TextUnit id="572" loc="573">"ut meus hic, pro quo tua numina, natus, adoro,</TextUnit>
    <TextUnit id="573" loc="574">uirtutes patrias primis imitetur ab annis."</TextUnit>
    <TextUnit id="574" loc="575">Haec ait et portis acies petit acer apertis,</TextUnit>
    <TextUnit id="575" loc="576">una deinde Paris. Postquam in certamina uentumst,</TextUnit>
    <TextUnit id="576" loc="577">protinus in medium procedit maximus Hector</TextUnit>
    <TextUnit id="577" loc="578">Graiorumque duces inuictis prouocat armis.</TextUnit>
    <TextUnit id="578" loc="579">Nec mora: continuo fraudis commentor Vlixes</TextUnit>
    <TextUnit id="579" loc="580">et ferus Idomeneus et notus gente paterna</TextUnit>
    <TextUnit id="580" loc="581">Meriones Graiumque simul dux acer Atrides</TextUnit>
    <TextUnit id="581" loc="582">Aiacesque duo &lt;et&gt; claris speciosus in armis</TextUnit>
    <TextUnit id="582" loc="583">Eurypylus magnoque Thoas Andraemone natus</TextUnit>
    <TextUnit id="583" loc="584">quique manum Veneris uiolauit uulnere tristi</TextUnit>
    <TextUnit id="584" loc="585">procedunt; aberat nam Troum terror Achilles</TextUnit>
    <TextUnit id="585" loc="586">et cithara dulci durum lenibat amorem.</TextUnit>
    <TextUnit id="586" loc="587">Ergo ubi deiectis auratam regis Atridae</TextUnit>
    <TextUnit id="587" loc="588">sortibus in galeam magnus processerat Aiax,</TextUnit>
    <TextUnit id="588" loc="589">principio iactis committunt proelia telis:</TextUnit>
    <TextUnit id="589" loc="590">mox rigidos stringunt enses et fortibus armis</TextUnit>
    <TextUnit id="590" loc="591">decernunt partesque oculis rimantur apertas</TextUnit>
    <TextUnit id="591" loc="592">et modo terga petunt, duros modo fortibus ictus</TextUnit>
    <TextUnit id="592" loc="593">depellunt clipeis; ingens ad sidera clamor</TextUnit>
    <TextUnit id="593" loc="594">tollitur et uastis impletur uocibus aer.</TextUnit>
    <TextUnit id="594" loc="595">Non sic saetigeri exacuunt feruoribus iras</TextUnit>
    <TextUnit id="595" loc="596">pectoribusque petunt uastis, modo dentibus uncis</TextUnit>
    <TextUnit id="596" loc="597">alterni librant gladios et uulnera miscent.</TextUnit>
    <TextUnit id="597" loc="598">fortia terga premunt spumantque per ora uicissim;</TextUnit>
    <TextUnit id="598" loc="599">fumiferae nubes concretaque fulgura et ignes</TextUnit>
    <TextUnit id="599" loc="600">iactantur magnoque implentur murmure siluae.</TextUnit>
    <TextUnit id="600" loc="601">Tales Priamides ardorque Aiacis in armis</TextUnit>
    <TextUnit id="601" loc="602">Tandem animis teloque furens Telamonius Aiax</TextUnit>
    <TextUnit id="602" loc="603">insignem bello petit Hectora, quaque patebat</TextUnit>
    <TextUnit id="603" loc="604">nuda uiri ceruix, fulgentem derigit ensem.</TextUnit>
    <TextUnit id="604" loc="605">Ille ictum celeri praeuidit callidus astu</TextUnit>
    <TextUnit id="605" loc="606">tergaque summisit ferrumque umbone repellit.</TextUnit>
    <TextUnit id="606" loc="607">Sed leuis extremas clipei perlabitur oras</TextUnit>
    <TextUnit id="607" loc="608">ensis et exiguo ceruicem uulnere libat.</TextUnit>
    <TextUnit id="608" loc="609">Acrius impugnans rursus consurgit in hostem</TextUnit>
    <TextUnit id="609" loc="610">Priamides nec iam ferro Telamone creatum,</TextUnit>
    <TextUnit id="610" loc="611">sed magno saxi iactu petit. At ferus Aiax</TextUnit>
    <TextUnit id="611" loc="612">ingentem clipeo septemplice reppulit ictum</TextUnit>
    <TextUnit id="612" loc="613">et iuuenem saxo percussum sternit eodem.</TextUnit>
    <TextUnit id="613" loc="614">Quem leuat exceptum Grais inimicus Apollo</TextUnit>
    <TextUnit id="614" loc="615">integratque animum; iam rursus ad arma coibant</TextUnit>
    <TextUnit id="615" loc="616">stringebantque iterum gladios, cum fessus in undas</TextUnit>
    <TextUnit id="616" loc="617">coeperat igniferos Titan immergere currus</TextUnit>
    <TextUnit id="617" loc="618">noxque subire polum: iuxta mittuntur, utrosque</TextUnit>
    <TextUnit id="618" loc="619">qui dirimant a caede uiros, nec segnius illi</TextUnit>
    <TextUnit id="619" loc="620">deponunt animos. Tunc bello maximus Hector:</TextUnit>
    <TextUnit id="620" loc="621">"Quae te terra uirum, qui te genuere parentes?</TextUnit>
    <TextUnit id="621" loc="622">Viribus es proles generosa atque inclita" - dixit.</TextUnit>
    <TextUnit id="622" loc="623">At contra se ferre parat Telamonius Aiax:</TextUnit>
    <TextUnit id="623" loc="624">"Hesiona de matre uides Telamone creatum,</TextUnit>
    <TextUnit id="624" loc="625">nobilis est domus et fama generosa propago."</TextUnit>
    <TextUnit id="625" loc="626">Hector, ut Hesionae nomen casusque recordans:</TextUnit>
    <TextUnit id="626" loc="627">"Absistamus" - ait - "sanguis communis utriquest",</TextUnit>
    <TextUnit id="627" loc="628">et prior Aeaciden aurato munerat ense</TextUnit>
    <TextUnit id="628" loc="629">inque uicem, quo se bellator cinxerat Aiax,</TextUnit>
    <TextUnit id="629" loc="630">accipit insignem uario caelamine balteum.</TextUnit>
    <TextUnit id="630" loc="631">Post haec extemplo Graium Troumque cateruae</TextUnit>
    <TextUnit id="631" loc="632">discedunt caelumque tegit nox atra tenebris.</TextUnit>
    <TextUnit id="632" loc="633">Implentur dapibus largis Bacchique liquore</TextUnit>
    <TextUnit id="633" loc="634">atque auidi placido tradunt sua corpora somno.</TextUnit>
    <TextUnit id="634" loc="635">Postera cum primum stellas Aurora fugarat,</TextUnit>
    <TextUnit id="635" loc="636">in coetum uenere Phryges. Tunc maximus Hector</TextUnit>
    <TextUnit id="636" loc="637">cum sociis memorans hesternae funera caedis</TextUnit>
    <TextUnit id="637" loc="638">suadet ut inuictis Helene reddatur Achiuis</TextUnit>
    <TextUnit id="638" loc="639">praedaque quae duros Menelai mulceat ignes</TextUnit>
    <TextUnit id="639" loc="640">idque placet cunctis. Tunc saeuo missus Atridae</TextUnit>
    <TextUnit id="640" loc="641">pertulit Idaeus Troum mandata; neque ille</TextUnit>
    <TextUnit id="641" loc="642">aut animum praedae aut dictis accommodat aures,</TextUnit>
    <TextUnit id="642" loc="643">ultro etiam castris Idaeum excedere iussit.</TextUnit>
    <TextUnit id="643" loc="644">Paruit is monitis iterumque ad castra reuersus</TextUnit>
    <TextUnit id="644" loc="645">Troiae contemptum duro se reddit ab hoste.</TextUnit>
    <TextUnit id="645" loc="646">Interea Danai confusi caede suorum</TextUnit>
    <TextUnit id="646" loc="647">ingentes struxere pyras collectaque passim</TextUnit>
    <TextUnit id="647" loc="648">fortia tradiderunt sociorum corpora flammis.</TextUnit>
    <TextUnit id="648" loc="649">Tum renouant fossas et uallum robore cingunt.</TextUnit>
    <TextUnit id="649" loc="650">Vt nitidum Titan radiis patefecerat orbem,</TextUnit>
    <TextUnit id="650" loc="651">conuocat in coetum superos Iouis et monet, armis</TextUnit>
    <TextUnit id="651" loc="652">ne contra sua dicta uelint contendere diui.</TextUnit>
    <TextUnit id="652" loc="653">Ipse per aetherias caeli delabitur auras</TextUnit>
    <TextUnit id="653" loc="654">umbrosisque simul consedit montibus Idae.</TextUnit>
    <TextUnit id="654" loc="655">Inde acies uidet Iliacas dextraque potenti</TextUnit>
    <TextUnit id="655" loc="656">sustinet auratas aequato pondere lances</TextUnit>
    <TextUnit id="656" loc="657">fataque dura Phrygum casusque expendit Achiuum</TextUnit>
    <TextUnit id="657" loc="658">et Graium clades grauibus praeponderat armis.</TextUnit>
    <TextUnit id="658" loc="659">Interea Danaos ingenti concitus ira</TextUnit>
    <TextUnit id="659" loc="660">Priamides agit et totis grauis imminet armis</TextUnit>
    <TextUnit id="660" loc="661">unum quippe decus Phrygiae. Turbantur Achiui</TextUnit>
    <TextUnit id="661" loc="662">Doricaque ingenti complentur castra tumultu.</TextUnit>
    <TextUnit id="662" loc="663">Hortatur socios muris inclusus Atrides</TextUnit>
    <TextUnit id="663" loc="664">languentesque animos iuuenum in certamina firmat.</TextUnit>
    <TextUnit id="664" loc="665">Princeps Tydides fulgens ardentibus armis</TextUnit>
    <TextUnit id="665" loc="666">per medios hostes immani pondere fertur.</TextUnit>
    <TextUnit id="666" loc="667">Hic illi occurrit fatis Agelaus iniquis,</TextUnit>
    <TextUnit id="667" loc="668">telum immane manu quatiens, quem maximus heros</TextUnit>
    <TextUnit id="668" loc="669">occupat et duro medium transuerberat ense.</TextUnit>
    <TextUnit id="669" loc="670">Hinc Phrygas Aiacis uastis protectus in armis</TextUnit>
    <TextUnit id="670" loc="671">Teucer agit spargitque leues in terga sagittas.</TextUnit>
    <TextUnit id="671" loc="672">Gorgythiona ferum letali uulnere fundit;</TextUnit>
    <TextUnit id="672" loc="673">mox alias acies petit aurigamque superbi</TextUnit>
    <TextUnit id="673" loc="674">Hectoris obtruncat, quem saxo Troius heros</TextUnit>
    <TextUnit id="674" loc="675">occupat excussoque incautum proterit arcu.</TextUnit>
    <TextUnit id="675" loc="676">Ast illum fidi rapiunt de caede sodales</TextUnit>
    <TextUnit id="676" loc="677">prostratumque leuant. Ruit undique turbidus Hector</TextUnit>
    <TextUnit id="677" loc="678">aduersasque acies infesta cuspide terret.</TextUnit>
    <TextUnit id="678" loc="679">Se rursus Danai turbati caede suorum</TextUnit>
    <TextUnit id="679" loc="680">conuertunt iterumque leues in castra cateruae</TextUnit>
    <TextUnit id="680" loc="681">confugiunt portasque obiecto robore firmant.</TextUnit>
    <TextUnit id="681" loc="682">At Phryges obsidunt inclusos aggere Graios</TextUnit>
    <TextUnit id="682" loc="683">excubituque premunt muros flammisque coronant.</TextUnit>
    <TextUnit id="683" loc="684">Cetera per campos sternunt sua corpora pubes</TextUnit>
    <TextUnit id="684" loc="685">indulgentque mero curas&lt;que&gt; animosque resoluunt.</TextUnit>
    <TextUnit id="685" loc="686">Attoniti Danaum proceres discrimine tanto</TextUnit>
    <TextUnit id="686" loc="687">nec dapibus releuant animos nec corpora curant,</TextUnit>
    <TextUnit id="687" loc="688">sed miseri sua fata gemunt. Mox Nestore pulsi</TextUnit>
    <TextUnit id="688" loc="689">legatos mittunt dextramque hortantur Achillis,</TextUnit>
    <TextUnit id="689" loc="690">ut ferat auxilium miseris. Thetideius heros</TextUnit>
    <TextUnit id="690" loc="691">nec Danaum capit aure preces nec munera regis</TextUnit>
    <TextUnit id="691" loc="692">ulla referre cupit; non illum redditus ignis</TextUnit>
    <TextUnit id="692" loc="693">aut intacta suo Briseis corpore mouit.</TextUnit>
    <TextUnit id="693" loc="694">Irrita legati referunt responsa Pelasgis</TextUnit>
    <TextUnit id="694" loc="695">et dapibus curant animos lenique sopore.</TextUnit>
    <TextUnit id="695" loc="696">Alterius tenebrae tarde labentibus astris</TextUnit>
    <TextUnit id="696" loc="697">restabatque super tacitae pars tertia noctis,</TextUnit>
    <TextUnit id="697" loc="698">cum Danaum iussu castris Aetolius heros</TextUnit>
    <TextUnit id="698" loc="699">egreditur sociumque sibi delegit Vlixem,</TextUnit>
    <TextUnit id="699" loc="700">qui secum tacitae sublustri noctis in umbra</TextUnit>
    <TextUnit id="700" loc="701">scrutetur studio quae sit fiducia Troum</TextUnit>
    <TextUnit id="701" loc="702">quidue agitent quantasue parent in proelia uires.</TextUnit>
    <TextUnit id="702" loc="703">Dumque iter horrendum loca pernoctata pauentes</TextUnit>
    <TextUnit id="703" loc="704">carpebant, uenit ecce Dolon, quem Troia pubes</TextUnit>
    <TextUnit id="704" loc="705">miserat, ut Danaum sollerti pectore uires</TextUnit>
    <TextUnit id="705" loc="706">perspiceret sensusque ducum plebisque referret.</TextUnit>
    <TextUnit id="706" loc="707">Quem procul ut uidit socius Diomedis Vlixes,</TextUnit>
    <TextUnit id="707" loc="708">abdiderant occultantes sua corpora furtim</TextUnit>
    <TextUnit id="708" loc="709">post densos frutices, dum spe percussus inani</TextUnit>
    <TextUnit id="709" loc="710">Tros Eumediades cursu praecederet illos,</TextUnit>
    <TextUnit id="710" loc="711">ne facile oppressus gressum in sua castra referret.</TextUnit>
    <TextUnit id="711" loc="712">Post, ubi transierat fidens animoque manuque,</TextUnit>
    <TextUnit id="712" loc="713">prosiluere uiri iuuenemque euadere cursu</TextUnit>
    <TextUnit id="713" loc="714">conantem capiunt ferroque manuque minantur.</TextUnit>
    <TextUnit id="714" loc="715">Ille timore pauens: "Vitam concedite" - dixit -,</TextUnit>
    <TextUnit id="715" loc="716">"hoc unum satis est; quodsi perstatis in ira,</TextUnit>
    <TextUnit id="716" loc="717">quanta ex morte mea capietis praemia laudis?</TextUnit>
    <TextUnit id="717" loc="718">At si cur ueniam tacitis exquiritis umbris:</TextUnit>
    <TextUnit id="718" loc="719">maxima Troia mihi currum promisit Achillis</TextUnit>
    <TextUnit id="719" loc="720">si uestras cepisset opes. Haec dona secutus</TextUnit>
    <TextUnit id="720" loc="721">in dubios casus, coram quod cernitis ipsi,</TextUnit>
    <TextUnit id="721" loc="722">infelix cecidi. Nunc uos per numina diuum,</TextUnit>
    <TextUnit id="722" loc="723">per mare, per Ditis fluctus obtestor opaci,</TextUnit>
    <TextUnit id="723" loc="724">ne rapere hanc animam crudeli caede uelitis.</TextUnit>
    <TextUnit id="724" loc="725">Haec pro concessa referetis dona salute:</TextUnit>
    <TextUnit id="725" loc="726">consilium Priami regis remque ordine gentis</TextUnit>
    <TextUnit id="726" loc="727">expediam Phrygiae." Postquam quid Troia pararet</TextUnit>
    <TextUnit id="727" loc="728">cognouere uiri, fauces mucrone recluso</TextUnit>
    <TextUnit id="728" loc="729">detrudunt iuuenis. Post haec tentoria Rhesi</TextUnit>
    <TextUnit id="729" loc="730">intrant atque ipsum somno uinoque sepultum</TextUnit>
    <TextUnit id="730" loc="731">obtruncant spoliantque uirum fusosque per herbam</TextUnit>
    <TextUnit id="731" loc="732">exanimant socios. Tum tristi caede peracta</TextUnit>
    <TextUnit id="732" loc="733">praeda umeros onerant, multo et candore nitentes</TextUnit>
    <TextUnit id="733" loc="734">Thracas equos rapiunt, quos nec praecederet Eurus</TextUnit>
    <TextUnit id="734" loc="735">nec posset uolucri cursu superare sagitta.</TextUnit>
    <TextUnit id="735" loc="736">Inde iterum Argolicas primae sub tempore lucis</TextUnit>
    <TextUnit id="736" loc="737">ad classes redeunt, quos Nestoris accipit aetas</TextUnit>
    <TextUnit id="737" loc="738">ac recipit portis. Postquam sua castra tenebant,</TextUnit>
    <TextUnit id="738" loc="739">facta duci referunt: laudat Pelopeius heros,</TextUnit>
    <TextUnit id="739" loc="740">fessaque iucundae tradunt sua membra quieti.</TextUnit>
    <TextUnit id="740" loc="741">Lux exorta uiros in pristina bella remisit,</TextUnit>
    <TextUnit id="741" loc="742">instaurantque animos recreato milite pugnae</TextUnit>
    <TextUnit id="742" loc="743">Dardanidum Danaumque duces: uolat undique nubes</TextUnit>
    <TextUnit id="743" loc="744">telorum et ferro ferrum sonat, undique mixtis</TextUnit>
    <TextUnit id="744" loc="745">inter se strident mucronibus: instat utrimque</TextUnit>
    <TextUnit id="745" loc="746">densa acies mixtusque fluit cum sanguine sudor.</TextUnit>
    <TextUnit id="746" loc="747">Tandem feruenti Danaum rex concitus ira</TextUnit>
    <TextUnit id="747" loc="748">Antiphon ingenti prostratum uulnere fundit</TextUnit>
    <TextUnit id="748" loc="749">Pisandrumque simul fratremque ad bella ruentem</TextUnit>
    <TextUnit id="749" loc="750">Hippolochum; post hos gladio petit Iphidamanta.</TextUnit>
    <TextUnit id="750" loc="751">Hic frater dextram iaculo ferit; ille dolore</TextUnit>
    <TextUnit id="751" loc="752">acrior accepto fugientem Antenore natum</TextUnit>
    <TextUnit id="752" loc="753">persequitur traxitque ferox cum uulnere poenas.</TextUnit>
    <TextUnit id="753" loc="754">Hector tunc pugnae subit acri concitus ira</TextUnit>
    <TextUnit id="754" loc="755">Priamides et percussos agit undique Graios;</TextUnit>
    <TextUnit id="755" loc="756">nec Paris hostiles cessat prosternere turmas</TextUnit>
    <TextUnit id="756" loc="757">Eurypylique femur contento uulnerat arcu.</TextUnit>
    <TextUnit id="757" loc="758">Incumbunt Troes, fugiunt in castra Pelasgi</TextUnit>
    <TextUnit id="758" loc="759">uiribus exhaustis et uastis undique firmant</TextUnit>
    <TextUnit id="759" loc="760">obicibus muros. Tum saxo Martius Hector</TextUnit>
    <TextUnit id="760" loc="761">perfringit portas ferrataque robora laxat.</TextUnit>
    <TextUnit id="761" loc="762">Irrumpunt aditus Phryges atque in limine primo</TextUnit>
    <TextUnit id="762" loc="763">restantes sternunt Graios ualloque cateruas</TextUnit>
    <TextUnit id="763" loc="764">deturbant, alii scalas in moenia poscunt</TextUnit>
    <TextUnit id="764" loc="765">et iaciunt ignes: auget uictoria uires.</TextUnit>
    <TextUnit id="765" loc="766">De muris pugnant Danai turresque per altas.</TextUnit>
    <TextUnit id="766" loc="767">Saxa uolant, subeunt acta testudine Troes</TextUnit>
    <TextUnit id="767" loc="768">ascenduntque aditus et portis uiribus instant.</TextUnit>
    <TextUnit id="768" loc="769">Turbati fugiunt omnes iam castra Pelasgi</TextUnit>
    <TextUnit id="769" loc="770">et scandunt puppes. Vrget Troiana iuuentus</TextUnit>
    <TextUnit id="770" loc="771">telaque crebra iacit: resonat clamoribus aether.</TextUnit>
    <TextUnit id="771" loc="772">Neptunus uires Danais animumque ministrat:</TextUnit>
    <TextUnit id="772" loc="773">pugna ingens oritur, furit istinc hostis et illinc.</TextUnit>
    <TextUnit id="773" loc="774">Idomenei dextra cadit Asius; Hector atrocem</TextUnit>
    <TextUnit id="774" loc="775">Amphimachum obtruncat nec non occumbit in armis</TextUnit>
    <TextUnit id="775" loc="776">Anchisae gener Alcathous, quem fuderat ense</TextUnit>
    <TextUnit id="776" loc="777">magnanimus ductor Rhytieus. Tunc feruidus hasta</TextUnit>
    <TextUnit id="777" loc="778">Deiphobus ferit Ascalaphum mergitque sub undas.</TextUnit>
    <TextUnit id="778" loc="779">Hector ubique ferus uiolento pectore saeuit,</TextUnit>
    <TextUnit id="779" loc="780">quem saxo ingenti percussum maximus Aiax</TextUnit>
    <TextUnit id="780" loc="781">depulit et toto prostratum corpore fudit.</TextUnit>
    <TextUnit id="781" loc="782">Concurrit Troiana manus iuuenemque uomentem</TextUnit>
    <TextUnit id="782" loc="783">sanguineos fluctus Xanthi lauere fluentis.</TextUnit>
    <TextUnit id="783" loc="784">Inde iterum ad pugnam redeunt; fit maxima caedes</TextUnit>
    <TextUnit id="784" loc="785">amborum et manat tellus infecta cruore.</TextUnit>
    <TextUnit id="785" loc="786">Polydamas ualido Prothoenora percutit ictu,</TextUnit>
    <TextUnit id="786" loc="787">Archelochumque Antenoriden Telamonius Aiax,</TextUnit>
    <TextUnit id="787" loc="788">Boeotumque Acamas Promachum, quem sternit atrocis</TextUnit>
    <TextUnit id="788" loc="789">Penelei dextra; inde cadit Priameia pubes</TextUnit>
    <TextUnit id="789" loc="790">acrius insurgunt Troes ad Achaica bella</TextUnit>
    <TextUnit id="790" loc="791">&lt;&gt;</TextUnit>
    <TextUnit id="791" loc="792">pulsa metu uallumque et muros aggere saeptos</TextUnit>
    <TextUnit id="792" loc="793">transiliunt, alii fossas uoluuntur in ipsas.</TextUnit>
    <TextUnit id="793" loc="794">Aduolat interea Danaum metus impiger Hector:</TextUnit>
    <TextUnit id="794" loc="795">confugiunt iterum ad classes Agamemnonis alae</TextUnit>
    <TextUnit id="795" loc="796">atque inde aduersis propellunt uiribus hostem.</TextUnit>
    <TextUnit id="796" loc="797">Fit pugna ante rates, saeuit Mauortius Hector</TextUnit>
    <TextUnit id="797" loc="798">et poscit flammas totamque incendere classem</TextUnit>
    <TextUnit id="798" loc="799">apparat. Huic ualidis obsistit uiribus Aiax,</TextUnit>
    <TextUnit id="799" loc="800">stans prima in puppi, clipeoque incendia saeua</TextUnit>
    <TextUnit id="800" loc="801">sustinet et solus defendit mille carinas.</TextUnit>
    <TextUnit id="801" loc="802">Hinc iaciunt Danai robustae cuspidis hastas,</TextUnit>
    <TextUnit id="802" loc="803">illinc ardentes taedas Phryges undique iactant;</TextUnit>
    <TextUnit id="803" loc="804">per uastos sudor pugnantum defluit artus.</TextUnit>
    <TextUnit id="804" loc="805">Non ualet ulterius cladem spectare suorum</TextUnit>
    <TextUnit id="805" loc="806">Patroclus subitoque armis munitus Achillis</TextUnit>
    <TextUnit id="806" loc="807">prouolat et falsa conterret imagine Troas.</TextUnit>
    <TextUnit id="807" loc="808">Qui modo turbabant Danaos animoque fremebant,</TextUnit>
    <TextUnit id="808" loc="809">nunc trepidi fugiunt, fugientibus imminet ille</TextUnit>
    <TextUnit id="809" loc="810">perturbatque ferox acies uastumque per agmen</TextUnit>
    <TextUnit id="810" loc="811">sternit et ingenti Sarpedona uulnere fundit</TextUnit>
    <TextUnit id="811" loc="812">et nunc hos cursu nunc illos praeterit ardens</TextUnit>
    <TextUnit id="812" loc="813">proeliaque horrendi sub imagine uersat Achillis.</TextUnit>
    <TextUnit id="813" loc="814">Quem postquam socias miscentem caede cateruas</TextUnit>
    <TextUnit id="814" loc="815">turbantemque acies respexit feruidus Hector,</TextUnit>
    <TextUnit id="815" loc="816">tollit atrox animos uastisque immanis in armis</TextUnit>
    <TextUnit id="816" loc="817">occurrit contra magnoque hunc increpat ore:</TextUnit>
    <TextUnit id="817" loc="818">"Huc, age, huc conuerte gradum, fortissime Achilles:</TextUnit>
    <TextUnit id="818" loc="819">iam nosces ultrix quid Troica dextera possit</TextUnit>
    <TextUnit id="819" loc="820">et quantum bello ualeat fortissimus Hector.</TextUnit>
    <TextUnit id="820" loc="821">Nam licet ipse suis Mauors te protegat armis,</TextUnit>
    <TextUnit id="821" loc="822">inuito tamen haec perimet te dextera Marte."</TextUnit>
    <TextUnit id="822" loc="823">Ille silet spernitque minas animosaque dicta,</TextUnit>
    <TextUnit id="823" loc="824">ut quem mentitur uerus credatur Achilles.</TextUnit>
    <TextUnit id="824" loc="825">Tunc prior intorquet collectis uiribus hastam</TextUnit>
    <TextUnit id="825" loc="826">Dardanides, quam prolapsam celeri excipit ictu</TextUnit>
    <TextUnit id="826" loc="827">Patroclus redditque uices et, mutua dona,</TextUnit>
    <TextUnit id="827" loc="828">quod clipeo excussum uiridi tellure resedit.</TextUnit>
    <TextUnit id="828" loc="829">Tunc rigidos stringunt enses et comminus armis</TextUnit>
    <TextUnit id="829" loc="830">inter se miscent, donec Troianus Apollo</TextUnit>
    <TextUnit id="830" loc="831">mentitos uultus simulati pandit Achillis</TextUnit>
    <TextUnit id="831" loc="832">denudatque uirum, quem bello maximus Hector</TextUnit>
    <TextUnit id="832" loc="833">pugnantem falsis postquam deprendit in armis,</TextUnit>
    <TextUnit id="833" loc="834">irruit et iuuenem nudato pectore ferro</TextUnit>
    <TextUnit id="834" loc="835">traicit et uictor Vulcania detrahit arma.</TextUnit>
    <TextUnit id="835" loc="836">Vindicat exstincti corpus Telamonius Aiax</TextUnit>
    <TextUnit id="836" loc="837">oppositoque tegit clipeo. Priameia pubes</TextUnit>
    <TextUnit id="837" loc="838">laetitia exsultat, Danai sua uulnera maerent.</TextUnit>
    <TextUnit id="838" loc="839">Interea iuuenis tristi cum pube suorum</TextUnit>
    <TextUnit id="839" loc="840">Nestorides in castra ferunt miserabile corpus.</TextUnit>
    <TextUnit id="840" loc="841">Tunc ut Pelidae aures diuerberat horror,</TextUnit>
    <TextUnit id="841" loc="842">palluit infelix iuuenis, calor ossa reliquit;</TextUnit>
    <TextUnit id="842" loc="843">membra simul lacrimans materno innectit amictu,</TextUnit>
    <TextUnit id="843" loc="844">deflens Aeacides tristi de caede sodalis;</TextUnit>
    <TextUnit id="844" loc="845">unguibus ora secat comptosque in puluere crines</TextUnit>
    <TextUnit id="845" loc="846">deformat, scindit firmo de pectore uestes</TextUnit>
    <TextUnit id="846" loc="847">et super exstincti prostratus membra sodalis</TextUnit>
    <TextUnit id="847" loc="848">crudeles fundit questus atque oscula figit.</TextUnit>
    <TextUnit id="848" loc="849">Mox ubi depositi gemitus lacrimaeque quierunt:</TextUnit>
    <TextUnit id="849" loc="850">"Non impune mei laetabere caede sodalis,</TextUnit>
    <TextUnit id="850" loc="851">Hector" - ait - "magnoque meo, uiolente, dolori</TextUnit>
    <TextUnit id="851" loc="852">persolues poenas atque istis uictor in armis,</TextUnit>
    <TextUnit id="852" loc="853">in quibus exsultas, fuso moriere cruore."</TextUnit>
    <TextUnit id="853" loc="854">Post haec accensus furiis decurrit ad aequor</TextUnit>
    <TextUnit id="854" loc="855">fortiaque arma Thetin supplex rogat: illa relictis</TextUnit>
    <TextUnit id="855" loc="856">fluctibus auxilium Vulcani protinus orat.</TextUnit>
    <TextUnit id="856" loc="857">Excitat Aetnaeos calidis fornacibus ignes</TextUnit>
    <TextUnit id="857" loc="858">Mulciber et ualidis fuluum domat ictibus aurum.</TextUnit>
    <TextUnit id="858" loc="859">Mox effecta refert diuinis artibus arma.</TextUnit>
    <TextUnit id="859" loc="860">Euolat inde Thetis; quae postquam magnus Achilles</TextUnit>
    <TextUnit id="860" loc="861">induit, in clipeum uultus conuertit atroces.</TextUnit>
    <TextUnit id="861" loc="862">Illic Ignipotens mundi caelauerat arcem</TextUnit>
    <TextUnit id="862" loc="863">sideraque et liquidis redimitas undique nymphis</TextUnit>
    <TextUnit id="863" loc="864">Oceani terras et cinctum Nerea circum</TextUnit>
    <TextUnit id="864" loc="865">astrorumque uices dimensaque tempora noctis,</TextUnit>
    <TextUnit id="865" loc="866">quattuor et mundi partes, quantum Arctos ab Austro</TextUnit>
    <TextUnit id="866" loc="867">et quantum occasus roseo distaret ab ortu,</TextUnit>
    <TextUnit id="867" loc="868">Lucifer unde suis, unde Hesperus unus uterque</TextUnit>
    <TextUnit id="868" loc="869">exoreretur equis, et quantum in orbe mearet</TextUnit>
    <TextUnit id="869" loc="870">Luna caua et nitida lustraret lampade caelum;</TextUnit>
    <TextUnit id="870" loc="871">addideratque fretis sua numina: Nerea magnum</TextUnit>
    <TextUnit id="871" loc="872">Oceanumque senem nec eundem Protea semper,</TextUnit>
    <TextUnit id="872" loc="873">Tritonasque feros et amantem Dorida fluctus;</TextUnit>
    <TextUnit id="873" loc="874">fecerat et liquidas mira Nereidas arte.</TextUnit>
    <TextUnit id="874" loc="875">Terra gerit siluas horrendaque monstra ferarum</TextUnit>
    <TextUnit id="875" loc="876">fluminaque et montes cumque altis oppida muris,</TextUnit>
    <TextUnit id="876" loc="877">in quibus exercent leges annosaque iura</TextUnit>
    <TextUnit id="877" loc="878">certantes populi; sedet illic aequus utrisque</TextUnit>
    <TextUnit id="878" loc="879">iudex et litem discernit fronte serena.</TextUnit>
    <TextUnit id="879" loc="880">Parte alia castae resonant Paeana puellae</TextUnit>
    <TextUnit id="880" loc="881">dantque choros molles et tympana dextera pulsat;</TextUnit>
    <TextUnit id="881" loc="882">ille lyrae graciles extenso pollice chordas</TextUnit>
    <TextUnit id="882" loc="883">percurrit septemque modos modulatur auenis:</TextUnit>
    <TextUnit id="883" loc="884">carmina componunt mundi resonantia motum.</TextUnit>
    <TextUnit id="884" loc="885">Rura colunt alii, sulcant grauia arua iuuenci</TextUnit>
    <TextUnit id="885" loc="886">maturasque metit robustus messor aristas</TextUnit>
    <TextUnit id="886" loc="887">et gaudet pressis immundus uinitor uuis;</TextUnit>
    <TextUnit id="887" loc="888">tondent prata greges, pendent in rupe capellae.</TextUnit>
    <TextUnit id="888" loc="889">Haec inter mediis stabat Mars aureus armis,</TextUnit>
    <TextUnit id="889" loc="890">quem diua poesis reliquae circaque sedebant</TextUnit>
    <TextUnit id="890" loc="891">anguineis maestae Clotho Lachesisque capillis.</TextUnit>
    <TextUnit id="891" loc="892">Talibus ornatus donis Thetideius heros</TextUnit>
    <TextUnit id="892" loc="893">in medias acies immani turbine fertur,</TextUnit>
    <TextUnit id="893" loc="894">cui uires praebet casta cum Pallade Iuno</TextUnit>
    <TextUnit id="894" loc="895">dantque animos iuueni. Vidit Cythereius heros</TextUnit>
    <TextUnit id="895" loc="896">occurritque uiro, sed non cum uiribus aequis</TextUnit>
    <TextUnit id="896" loc="897">Aeacidae nec compar erat, tamen ira coegit</TextUnit>
    <TextUnit id="897" loc="898">conferre inuictis iuuenem cum uiribus arma.</TextUnit>
    <TextUnit id="898" loc="899">Quem nisi seruasset magnarum rector aquarum,</TextUnit>
    <TextUnit id="899" loc="900">ut profugus laetis Troiam repararet in aruis</TextUnit>
    <TextUnit id="900" loc="901">Augustumque genus claris submitteret astris,</TextUnit>
    <TextUnit id="901" loc="902">non clarae gentis nobis mansisset origo.</TextUnit>
    <TextUnit id="902" loc="903">Inde agit Aeacides infesta cuspide Teucros</TextUnit>
    <TextUnit id="903" loc="904">ingentemque modum prosternit caede uirorum,</TextUnit>
    <TextUnit id="904" loc="905">sanguinis Hectorei sitiens. At Dardana pubes</TextUnit>
    <TextUnit id="905" loc="906">confugit ad Xanthi rapidos perterrita fluctus</TextUnit>
    <TextUnit id="906" loc="907">auxiliumque petit diuini fluminis; ille</TextUnit>
    <TextUnit id="907" loc="908">instat et in mediis pugnatur gurgitis undis.</TextUnit>
    <TextUnit id="908" loc="909">Ira dabat uires; stringuntur sanguine ripae</TextUnit>
    <TextUnit id="909" loc="910">sparsaque per totos uoluuntur corpora fluctus.</TextUnit>
    <TextUnit id="910" loc="911">At Venus et Phrygiae gentis tutator Apollo</TextUnit>
    <TextUnit id="911" loc="912">cogunt in Danaos Xanthi consurgere fluctus,</TextUnit>
    <TextUnit id="912" loc="913">ut fera terribili miscentem proelia dextra</TextUnit>
    <TextUnit id="913" loc="914">obruat Aeaciden; qui protinus undique totis</TextUnit>
    <TextUnit id="914" loc="915">exspatiatur aquis et uasto gurgite praeceps</TextUnit>
    <TextUnit id="915" loc="916">uoluitur atque uirum torrentibus impedit undis</TextUnit>
    <TextUnit id="916" loc="917">praetardatque gradus. Ille omni corpore saeuas</TextUnit>
    <TextUnit id="917" loc="918">contra pugnat aquas aduersaque flumina rumpit</TextUnit>
    <TextUnit id="918" loc="919">et modo disiectos umeris modo pectore uasto</TextUnit>
    <TextUnit id="919" loc="920">propellit fluctus. Quem longe prouida Iuno</TextUnit>
    <TextUnit id="920" loc="921">asseruit, rapidae quia cederet, ignibus, undae,</TextUnit>
    <TextUnit id="921" loc="922">sanctaque pugnarunt inter se numina diuum.</TextUnit>
    <TextUnit id="922" loc="923">Rursus agit Phrygias ingenti caede cateruas</TextUnit>
    <TextUnit id="923" loc="924">horridus Aeacides bellique ardore resumpto</TextUnit>
    <TextUnit id="924" loc="925">funereas acies horrendaque proelia miscet.</TextUnit>
    <TextUnit id="925" loc="926">Non illum uis ulla mouet, non saeua fatigant</TextUnit>
    <TextUnit id="926" loc="927">pectora bellando; uires successus adauget.</TextUnit>
    <TextUnit id="927" loc="928">Percussi dubitant trepida formidine Troes</TextUnit>
    <TextUnit id="928" loc="929">atque intra muros exhausta paene salute</TextUnit>
    <TextUnit id="929" loc="930">confugiunt portasque obiecto robore firmant.</TextUnit>
    <TextUnit id="930" loc="931">Vnus tota salus in quo Troiana manebat</TextUnit>
    <TextUnit id="931" loc="932">Hector adest, quem non durae timor undique mortis,</TextUnit>
    <TextUnit id="932" loc="933">non patriae tenuere preces, quin obuius iret</TextUnit>
    <TextUnit id="933" loc="934">et contra magnum contendere uellet Achillem.</TextUnit>
    <TextUnit id="934" loc="935">Quem procul ut uidit tectum caelestibus armis,</TextUnit>
    <TextUnit id="935" loc="936">ante oculos subito uisa est Tritonia Pallas</TextUnit>
    <TextUnit id="936" loc="937">pertimuit clausisque fugit sua moenia circum</TextUnit>
    <TextUnit id="937" loc="938">infelix portis, sequitur Nereius heros:</TextUnit>
    <TextUnit id="938" loc="939">in somnis ueluti, cum pectora terruit ira,</TextUnit>
    <TextUnit id="939" loc="940">hic cursu super insequitur, fugere ille uidetur,</TextUnit>
    <TextUnit id="940" loc="941">festinantque ambo, gressum labor ipse moratur,</TextUnit>
    <TextUnit id="941" loc="942">alternis poterant insistere coepta periclis,</TextUnit>
    <TextUnit id="942" loc="943">nec requies aderat, timor undique concitat iras.</TextUnit>
    <TextUnit id="943" loc="944">Spectant de muris miseri sua fata parentes</TextUnit>
    <TextUnit id="944" loc="945">pallentemque uident supremo tempore natum</TextUnit>
    <TextUnit id="945" loc="946">quem iam summa dies suprema luce premebat.</TextUnit>
    <TextUnit id="946" loc="947">Huic subito ante oculos similis Tritonia fratri</TextUnit>
    <TextUnit id="947" loc="948">occurrens iuuenem simulato decipit ore;</TextUnit>
    <TextUnit id="948" loc="949">nam cum Deiphobi tutum se credidit armis,</TextUnit>
    <TextUnit id="949" loc="950">transtulit ad Danaos iterum sua numina Pallas.</TextUnit>
    <TextUnit id="950" loc="951">Concurrunt iactis inter se comminus hastis</TextUnit>
    <TextUnit id="951" loc="952">inuicti iuuenes: hic uastis intonat armis,</TextUnit>
    <TextUnit id="952" loc="953">ille hostem ualidum nequiquam umbone repellit</TextUnit>
    <TextUnit id="953" loc="954">alternisque ferox mutat congressibus ictus.</TextUnit>
    <TextUnit id="954" loc="955">Sudor agit riuos, ensem terit horridus ensis</TextUnit>
    <TextUnit id="955" loc="956">collatusque haeret pede pes et dextera dextrae.</TextUnit>
    <TextUnit id="956" loc="957">Hastam iam manibus saeuus librabat Achilles</TextUnit>
    <TextUnit id="957" loc="958">inque uirum magnis emissam uiribus egit,</TextUnit>
    <TextUnit id="958" loc="959">quam praeterlapsam uitauit callidus Hector.</TextUnit>
    <TextUnit id="959" loc="960">Exclamant Danai. Contra Priameius heros</TextUnit>
    <TextUnit id="960" loc="961">uibratum iaculum Vulcania torquet in arma.</TextUnit>
    <TextUnit id="961" loc="962">Nec successus adest: nam duro inflectitur auro</TextUnit>
    <TextUnit id="962" loc="963">dissiluitque mucro. Gemuerunt agmina Troum.</TextUnit>
    <TextUnit id="963" loc="964">Concurrunt iterum collatis fortiter armis</TextUnit>
    <TextUnit id="964" loc="965">inque uicem duros euitant comminus enses.</TextUnit>
    <TextUnit id="965" loc="966">Nec sufferre ualet ultra sortemque supremam</TextUnit>
    <TextUnit id="966" loc="967">stantemque Aeaciden defectis uiribus Hector.</TextUnit>
    <TextUnit id="967" loc="968">Dumque retro cedit fraternaque rebus in artis</TextUnit>
    <TextUnit id="968" loc="969">respicit auxilia et nullam uidet esse salutem,</TextUnit>
    <TextUnit id="969" loc="970">sensit adesse dolos. Quid agat? quae numina supplex</TextUnit>
    <TextUnit id="970" loc="971">inuocet? et toto languescunt corpore uires</TextUnit>
    <TextUnit id="971" loc="972">auxiliumque negant; retinet uix dextera ferrum,</TextUnit>
    <TextUnit id="972" loc="973">nox oculos inimica tegit nec subuenit ullum</TextUnit>
    <TextUnit id="973" loc="974">defesso auxilium; pugnat moriturus et alto</TextUnit>
    <TextUnit id="974" loc="975">corde premit gemitus. Instat Nereius heros</TextUnit>
    <TextUnit id="975" loc="976">turbatumque premit procul undique; tunc iacit hastam</TextUnit>
    <TextUnit id="976" loc="977">et medias rigida transfixit cuspide fauces.</TextUnit>
    <TextUnit id="977" loc="978">Exsultant Danai, Troes sua uulnera deflent.</TextUnit>
    <TextUnit id="978" loc="979">Tunc sic amissis infelix uiribus Hector:</TextUnit>
    <TextUnit id="979" loc="980">"En concede meos miseris genitoribus artus,</TextUnit>
    <TextUnit id="980" loc="981">quos pater infelix multo mercabitur auro:</TextUnit>
    <TextUnit id="981" loc="982">dona feres uictor. Priami nunc filius orat,</TextUnit>
    <TextUnit id="982" loc="983">te Priamus, dux ille ducum, quem Graecia solum</TextUnit>
    <TextUnit id="983" loc="984">pertimuit: si, nec precibus nec munere uictus,</TextUnit>
    <TextUnit id="984" loc="985">nec lacrimis miseri nec clara gente moueris,</TextUnit>
    <TextUnit id="985" loc="986">afflicti miserere patris: moueat tua Peleus</TextUnit>
    <TextUnit id="986" loc="987">pectora pro Priamo, pro nostro corpore Pyrrhus."</TextUnit>
    <TextUnit id="987" loc="988">Talia Priamides. Quem contra durus Achilles:</TextUnit>
    <TextUnit id="988" loc="989">"Quid mea supplicibus temptas inflectere dictis</TextUnit>
    <TextUnit id="989" loc="990">pectora, quem possem direptum more ferarum,</TextUnit>
    <TextUnit id="990" loc="991">si sineret natura, meis absumere malis?</TextUnit>
    <TextUnit id="991" loc="992">Te uero tristesque ferae cunctaeque uolucres</TextUnit>
    <TextUnit id="992" loc="993">diripient, auidosque canes tua uiscera pascent.</TextUnit>
    <TextUnit id="993" loc="994">Haec ex te capient Patrocli gaudia manes,</TextUnit>
    <TextUnit id="994" loc="995">si sapiunt umbrae." Dum talia magnus Achilles</TextUnit>
    <TextUnit id="995" loc="996">ore truci iactat, uitam miserabilis Hector</TextUnit>
    <TextUnit id="996" loc="997">reddidit. Hunc animi nondum satiatus Achilles</TextUnit>
    <TextUnit id="997" loc="998">deligat ad currum pedibusque exsanguia membra</TextUnit>
    <TextUnit id="998" loc="999">ter circum muros uictor trahit; altius ipsos</TextUnit>
    <TextUnit id="999" loc="1000">fert domini successus equos. Tum maximus heros</TextUnit>
    <TextUnit id="1000" loc="1001">detulit ad Danaos foedatum puluere corpus.</TextUnit>
    <TextUnit id="1001" loc="1002">Laetantur Danai, plangunt sua uulnera Troes</TextUnit>
    <TextUnit id="1002" loc="1003">et pariter captos deflent cum funere muros.</TextUnit>
    <TextUnit id="1003" loc="1004">Interea uictor defleti corpus amici</TextUnit>
    <TextUnit id="1004" loc="1005">funerat Aeacides pompasque ad funera ducit.</TextUnit>
    <TextUnit id="1005" loc="1006">Tum circa tumulum miseros rapit Hectoris artus</TextUnit>
    <TextUnit id="1006" loc="1007">et uapido cineri ludorum indicit honores.</TextUnit>
    <TextUnit id="1007" loc="1008">Tydides tyrsin cursu pedibusque ferocem</TextUnit>
    <TextUnit id="1008" loc="1009">Merionem superat; luctando uincitur Aiax</TextUnit>
    <TextUnit id="1009" loc="1010">cuius decepit uires Laertius astu;</TextUnit>
    <TextUnit id="1010" loc="1011">caestibus aduersis cunctos superauit Epeos</TextUnit>
    <TextUnit id="1011" loc="1012">et disco forti Polypoetes depulit omnes</TextUnit>
    <TextUnit id="1012" loc="1013">Merionesque arcu. Tandem certamine misso</TextUnit>
    <TextUnit id="1013" loc="1014">in sua castra redit turbis comitatus Achilles.</TextUnit>
    <TextUnit id="1014" loc="1015">Flent miseri amissum Phryges Hectora totaque maesto</TextUnit>
    <TextUnit id="1015" loc="1016">Troia sonat planctu; fundit miseranda querelas</TextUnit>
    <TextUnit id="1016" loc="1017">infelix Hecube saeuisque arat unguibus ora</TextUnit>
    <TextUnit id="1017" loc="1018">Andromacheque suas scindit de pectore uestes,</TextUnit>
    <TextUnit id="1018" loc="1019">heu tanto spoliata uiro. Ruit omnis in uno</TextUnit>
    <TextUnit id="1019" loc="1020">Hectore causa Phrygum, ruit hoc defensa senectus</TextUnit>
    <TextUnit id="1020" loc="1021">afflicti miseranda patris, quem nec sua coniunx</TextUnit>
    <TextUnit id="1021" loc="1022">turbaque natorum nec magni gloria regni</TextUnit>
    <TextUnit id="1022" loc="1023">oblitum tenuit uitae, quin iret inermis</TextUnit>
    <TextUnit id="1023" loc="1024">et solum inuicti castris se redderet hostis.</TextUnit>
    <TextUnit id="1024" loc="1025">Mirantur Danaum proceres, miratur et ipse</TextUnit>
    <TextUnit id="1025" loc="1026">Aeacides animum miseri senis; ille trementes</TextUnit>
    <TextUnit id="1026" loc="1027">affusus genibus tendens ad sidera palmas</TextUnit>
    <TextUnit id="1027" loc="1028">haec ait: "O Graiae gentis fortissime Achilles,</TextUnit>
    <TextUnit id="1028" loc="1029">o regnis inimice meis, te Dardana solum</TextUnit>
    <TextUnit id="1029" loc="1030">uicta tremit pubes, te sensit nostra senectus</TextUnit>
    <TextUnit id="1030" loc="1031">crudelem nimium. Nunc sis mitissimus oro</TextUnit>
    <TextUnit id="1031" loc="1032">et patris afflicti genibus miserere precantis</TextUnit>
    <TextUnit id="1032" loc="1033">donaque quae porto miseri pro corpore nati</TextUnit>
    <TextUnit id="1033" loc="1034">accipias; si nec precibus nec flecteris auro,</TextUnit>
    <TextUnit id="1034" loc="1035">in senis extremis tua dextera saeuiat annis:</TextUnit>
    <TextUnit id="1035" loc="1036">saltem saeua pater comitabor funera nati!</TextUnit>
    <TextUnit id="1036" loc="1037">Nec uitam mihi nec magnos concedere honores,</TextUnit>
    <TextUnit id="1037" loc="1038">sed funus crudele meum! Miserere parentis</TextUnit>
    <TextUnit id="1038" loc="1039">et pater esse meo mitis de corpore disce.</TextUnit>
    <TextUnit id="1039" loc="1040">Hectoris interitu uicisti Dardana regna,</TextUnit>
    <TextUnit id="1040" loc="1041">uicisti Priamum: sortis reminiscere uictor</TextUnit>
    <TextUnit id="1041" loc="1042">humanae uariosque ducum tu respice casus."</TextUnit>
    <TextUnit id="1042" loc="1043">His tandem precibus grandaeuum motus Achilles</TextUnit>
    <TextUnit id="1043" loc="1044">alleuat a terra corpusque exsangue parenti</TextUnit>
    <TextUnit id="1044" loc="1045">reddidit Hectoreum. Post haec sua dona reportat</TextUnit>
    <TextUnit id="1045" loc="1046">in patriam Priamus tristesque ex more suorum</TextUnit>
    <TextUnit id="1046" loc="1047">apparat exsequias extremaque funera ducit.</TextUnit>
    <TextUnit id="1047" loc="1048">Tum pyra construitur, qua bis sex corpora Graium</TextUnit>
    <TextUnit id="1048" loc="1049">quadrupedesque adduntur equi currusque tubaeque</TextUnit>
    <TextUnit id="1049" loc="1050">et clipei galeaeque cauae argutaque tela.</TextUnit>
    <TextUnit id="1050" loc="1051">Haec super ingenti gemitu componitur Hector:</TextUnit>
    <TextUnit id="1051" loc="1052">stant circum Iliades matres manibusque decoros</TextUnit>
    <TextUnit id="1052" loc="1053">abrumpunt crines laniataque pectora plangunt:</TextUnit>
    <TextUnit id="1053" loc="1054">illo namque rogo natorum funera cernunt.</TextUnit>
    <TextUnit id="1054" loc="1055">Tollitur et iuuenum magno cum murmure clamor</TextUnit>
    <TextUnit id="1055" loc="1056">flebilis: ardebat flamma namque Ilion illa.</TextUnit>
    <TextUnit id="1056" loc="1057">Inter quos gemitus laniato pectore coniunx</TextUnit>
    <TextUnit id="1057" loc="1058">prouolat Andromache mediosque immittere in ignes</TextUnit>
    <TextUnit id="1058" loc="1059">se cupit Astyanacta tenens, quam iussa suarum</TextUnit>
    <TextUnit id="1059" loc="1060">turba rapit. Contra tamen omnibus usque resistit,</TextUnit>
    <TextUnit id="1060" loc="1061">donec collapsae ceciderunt robora flammae</TextUnit>
    <TextUnit id="1061" loc="1062">inque leues abiit tantus dux ille fauillas.</TextUnit>
    <TextUnit id="1062" loc="1063">Sed iam siste gradum finemque impone labori,</TextUnit>
    <TextUnit id="1063" loc="1064">Calliope, uatisque tui moderare carinam,</TextUnit>
    <TextUnit id="1064" loc="1065">Remis quem cernis stringentem litora paucis,</TextUnit>
    <TextUnit id="1065" loc="1066">Iamque tenet portum metamque potentis Homeri.</TextUnit>
    <TextUnit id="1066" loc="1067">Pieridum comitata cohors, summitte rudentes</TextUnit>
    <TextUnit id="1067" loc="1068">Sanctaque uirgineos lauro redimita capillos</TextUnit>
    <TextUnit id="1068" loc="1069">Ipsa tuas depone lyras. Ades, inclita Pallas,</TextUnit>
    <TextUnit id="1069" loc="1070">Tuque faue cursu uatis iam, Phoebe, peracto.</TextUnit>
  </Text>
</TessDocument>
