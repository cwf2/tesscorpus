<?xml version="1.0" encoding="UTF-8"?>
<TessDocument id="ausonius.versus_paschales_pro_augusto_dicti">
  <Metadata>
    <Author>ausonius</Author>
    <Display>Versus Paschales Pro Augusto Dicti</Display>
    <Abbr>aus. idyll.</Abbr>
    <Lang>la</Lang>
    <Prose>0</Prose>
    <PrintSource>Ausonius. Works. Ausonius, Vol 1. Ausonius, Decimus Magnus. Hugh G. Evelyn-White. William Heinemann Ltd.; Harvard University Press. London; Cambridge, Massachusetts. 1919.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0624</DigitalSourceURL>
    <AddedBy/>
    <URI>urn:cts:latinLit:stoa0045.stoa027.perseus-lat1</URI>
  </Metadata>
  <Text>
    <TextUnit id="0" loc="1.1.1">Sancta salutiferi redeunt sollemnia Christi</TextUnit>
    <TextUnit id="1" loc="1.1.2">et devota pii celebrant ieiunia mystae.</TextUnit>
    <TextUnit id="2" loc="1.1.3">at nos aeternum cohibentes pectore cultum</TextUnit>
    <TextUnit id="3" loc="1.1.4">intemeratorum vim continuamus honorum.</TextUnit>
    <TextUnit id="4" loc="1.1.5">annua cura sacris, iugis reverentia nobis.</TextUnit>
    <TextUnit id="5" loc="1.1.6">Magne pater rerum, cui terra et pontus et aer</TextUnit>
    <TextUnit id="6" loc="1.1.7">Tartaraque et picti servit plaga lactea caeli,</TextUnit>
    <TextUnit id="7" loc="1.1.8">noxia quem scelerum plebis tremit almaque russum</TextUnit>
    <TextUnit id="8" loc="1.1.9">concelebrat votis animarum turba piarum:</TextUnit>
    <TextUnit id="9" loc="1.1.10">tu brevis hunc aevi cursum celeremque caducae</TextUnit>
    <TextUnit id="10" loc="1.1.11">finem animae donas aeternae munere vitae.</TextUnit>
    <TextUnit id="11" loc="1.1.12">tu mites legum monitus sacrosque prophetas</TextUnit>
    <TextUnit id="12" loc="1.1.13">humano impertis generi servasque nepotes,</TextUnit>
    <TextUnit id="13" loc="1.1.14">deceptum miseratus Adam, quem capta venenis</TextUnit>
    <TextUnit id="14" loc="1.1.15">implicuit socium blandis erroribus Aevva.</TextUnit>
    <TextUnit id="15" loc="1.1.16">tu verbum, pater alme, tuum, natumque deumque,</TextUnit>
    <TextUnit id="16" loc="1.1.17">concedis terris totum similemque paremque,</TextUnit>
    <TextUnit id="17" loc="1.1.18">ex vero verum vivaque ab origine vivum,</TextUnit>
    <TextUnit id="18" loc="1.1.19">ille tuis doctus monitis hoc addidit unum,</TextUnit>
    <TextUnit id="19" loc="1.1.20">ut, super aequoreas nabat qui spiritus undas,</TextUnit>
    <TextUnit id="20" loc="1.1.21">pigra inmortali vegetaret membra lavacro,</TextUnit>
    <TextUnit id="21" loc="1.1.22">trina fides auctore uno, spes certa salutis</TextUnit>
    <TextUnit id="22" loc="1.1.23">hunc numerum iunctis virtutibus amplectenti.</TextUnit>
    <TextUnit id="23" loc="1.1.24">Tale et terrenis specimen spectatur in oris</TextUnit>
    <TextUnit id="24" loc="1.1.25">Augustus genitor, geminum sator Augustorum,</TextUnit>
    <TextUnit id="25" loc="1.1.26">qui fratrem natumque pio conplexus utrumque</TextUnit>
    <TextUnit id="26" loc="1.1.27">numine partitur regnum neque dividit unum,</TextUnit>
    <TextUnit id="27" loc="1.1.28">omnia solus habens atque omnia dilargitus.</TextUnit>
    <TextUnit id="28" loc="1.1.29">hos igitur nobis trina pietate vigentes,</TextUnit>
    <TextUnit id="29" loc="1.1.30">rectores terrae placidos caelique ministros,</TextUnit>
    <TextUnit id="30" loc="1.1.31">Christe, aput aeternum placabilis adsere patrem.</TextUnit>
  </Text>
</TessDocument>
