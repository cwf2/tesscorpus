<?xml version="1.0" encoding="UTF-8"?>
<TessDocument id="prudentius.dittochaeon">
  <Metadata>
    <Author>prudentius</Author>
    <Display>Dittochaeon</Display>
    <Abbr>prud. ditto.</Abbr>
    <Lang>la</Lang>
    <Prose>0</Prose>
    <PrintSource>Prudentius. Prudentius, Vol 2. H.J. Thomson. London; Cambridge, Massachusetts. Heinemann; Harvard University Press. 1953. Keyboarding.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus:text:2008.01.0560</DigitalSourceURL>
    <AddedBy/>
    <URI>urn:cts:latinLit:stoa0238.stoa008.perseus-lat1</URI>
  </Metadata>
  <Text>
    <TextUnit id="0" loc="1">EVA columba fuit tunc candida; nigra deinde</TextUnit>
    <TextUnit id="1" loc="2">facta per anguinum malesuada fraude venenum</TextUnit>
    <TextUnit id="2" loc="3">tinxit et innocuum maculis sordentibus Adam;</TextUnit>
    <TextUnit id="3" loc="4">dat nudis ficulna draco mox tegmina victor.</TextUnit>
    <TextUnit id="4" loc="5">Fratrum sacra Deus nutu distante duorum</TextUnit>
    <TextUnit id="5" loc="6">aestimat accipiens viva et terrena refutans.</TextUnit>
    <TextUnit id="6" loc="7">rusticus invidia pastorem sternit: in Abel</TextUnit>
    <TextUnit id="7" loc="8">forma animae exprimitur, caro nostra in munere Cain.</TextUnit>
    <TextUnit id="8" loc="9">Nuntia diluvii iam decrescentis ad arcam</TextUnit>
    <TextUnit id="9" loc="10">ore columba refert ramum viridantis olivae.</TextUnit>
    <TextUnit id="10" loc="11">corvus enim ingluvie per foeda cadavera captus</TextUnit>
    <TextUnit id="11" loc="12">haeserat; illa datae revehit nova gaudia pacis.</TextUnit>
    <TextUnit id="12" loc="13">Hospitium hoc Domini est, ilex ubi frondea Mambrae</TextUnit>
    <TextUnit id="13" loc="14">armentale senis protexit culmen; in ista</TextUnit>
    <TextUnit id="14" loc="15">risit Sarra casa subolis sibi gaudia sera</TextUnit>
    <TextUnit id="15" loc="16">ferri et decrepitum sic credere posse maritum.</TextUnit>
    <TextUnit id="16" loc="17">Abraham mercatus agrum, cui conderet ossa</TextUnit>
    <TextUnit id="17" loc="18">coniugis, in terris quoniam peregrina moratur</TextUnit>
    <TextUnit id="18" loc="19">iustitia atque fides: hoc illi milibus emptum</TextUnit>
    <TextUnit id="19" loc="20">spelaeum, sanctae requies ubi parta favillae est.</TextUnit>
    <TextUnit id="20" loc="21">Bis septem spicae, vaccae totidem Pharaoni</TextUnit>
    <TextUnit id="21" loc="22">per somnum visae portendunt dispare forma</TextUnit>
    <TextUnit id="22" loc="23">uberis atque famis duo per septennia tempus</TextUnit>
    <TextUnit id="23" loc="24">instare; hoc solvit patriarcha interprete Christo.</TextUnit>
    <TextUnit id="24" loc="25">venditus insidiis fratrum puer ipse vicissim</TextUnit>
    <TextUnit id="25" loc="26">cratera in farris sacco clam praecipit abdi,</TextUnit>
    <TextUnit id="26" loc="27">utque reos furti Ioseph tenet, auctio fallax</TextUnit>
    <TextUnit id="27" loc="28">proditur, agnoscunt fratrem veniaque pudescunt.</TextUnit>
    <TextUnit id="28" loc="29">Sentibus involitans Deus igneus ore corusco</TextUnit>
    <TextUnit id="29" loc="30">conpellat iuvenem, pecoris tunc forte magistrum.</TextUnit>
    <TextUnit id="30" loc="31">ille capit iussus virgam; fit vipera virga.</TextUnit>
    <TextUnit id="31" loc="32">solvit vincla pedum; properat Pharaonis ad arcem.</TextUnit>
    <TextUnit id="32" loc="33">Tutus agit vir iustus iter vel per mare magnum,</TextUnit>
    <TextUnit id="33" loc="34">ecce Dei famulis scissim freta rubra dehiscunt,</TextUnit>
    <TextUnit id="34" loc="35">cum peccatores rabidos eadem freta mergant.</TextUnit>
    <TextUnit id="35" loc="36">obruitur Pharao, patuit via libera Moysi.</TextUnit>
    <TextUnit id="36" loc="37">Fumat montis apex divinis ignibus, in quo</TextUnit>
    <TextUnit id="37" loc="38">scripta decem verbis saxorum pagina Moysi</TextUnit>
    <TextUnit id="38" loc="39">traditur; ille suos suscepta lege revisit,</TextUnit>
    <TextUnit id="39" loc="40">forma sed his vituli solus deus et deus aurum.</TextUnit>
    <TextUnit id="40" loc="41">Panibus angelicis albent tentoria patrum,</TextUnit>
    <TextUnit id="41" loc="42">certa fides facti: tenet urceus aureus exim</TextUnit>
    <TextUnit id="42" loc="43">servatum manna; ingratis venit altera nubes</TextUnit>
    <TextUnit id="43" loc="44">atque avidos carnis saturat congesta coturnix.</TextUnit>
    <TextUnit id="44" loc="45">Fervebat via sicca heremi serpentibus atris,</TextUnit>
    <TextUnit id="45" loc="46">iamque venenati per vulnera livida morsus</TextUnit>
    <TextUnit id="46" loc="47">carpebant populum, sed prudens aere politum</TextUnit>
    <TextUnit id="47" loc="48">dux cruce suspendit, qui virus temperet, anguem.</TextUnit>
    <TextUnit id="48" loc="49">Aspera gustatu populo sitiente lacuna</TextUnit>
    <TextUnit id="49" loc="50">tristificos latices stagnanti felle tenebat.</TextUnit>
    <TextUnit id="50" loc="51">Moyses sanctus ait: lignum date, gurgitem in istum</TextUnit>
    <TextUnit id="51" loc="52">conicite, in dulcem vertentur amara saporem.</TextUnit>
    <TextUnit id="52" loc="53">Devenere viri Moysi duce, sex ubi fontes</TextUnit>
    <TextUnit id="53" loc="54">et sex forte alii vitreo de rore rigabant</TextUnit>
    <TextUnit id="54" loc="55">septenas decies palmas; qui mysticus Aelim</TextUnit>
    <TextUnit id="55" loc="56">lucus apostolicum numerum libris quoque pinxit.</TextUnit>
    <TextUnit id="56" loc="57">In fontem rcfluo Iordanis gurgite fertur,</TextUnit>
    <TextUnit id="57" loc="58">dum calcanda Dei populis vada sicca relinquit;</TextUnit>
    <TextUnit id="58" loc="59">testes bis seni lapides, quos flumine in ipso</TextUnit>
    <TextUnit id="59" loc="60">constituere patres in formam discipulorum.</TextUnit>
    <TextUnit id="60" loc="61">Procubuit Iericho, sola stant atria Raab.</TextUnit>
    <TextUnit id="61" loc="62">hospita sanctorum meretrix (tanta est fidei vis)</TextUnit>
    <TextUnit id="62" loc="63">incolumi secura domo spectabile coccum</TextUnit>
    <TextUnit id="63" loc="64">ignibus adversis in signum sanguinis offert.</TextUnit>
    <TextUnit id="64" loc="65">Invictum virtute comae leo frangere Samson</TextUnit>
    <TextUnit id="65" loc="66">adgreditur; necat ille feram, sed ab ore leonis</TextUnit>
    <TextUnit id="66" loc="67">mella fluunt; maxilla asini fontem vomit ultro:</TextUnit>
    <TextUnit id="67" loc="68">stultitia exundat lymphis, dulcedine virtus.</TextUnit>
    <TextUnit id="68" loc="69">Ter centum vulpes Samson capit, ignibus armat,</TextUnit>
    <TextUnit id="69" loc="70">pone faces caudis circumligat, in sata mittit</TextUnit>
    <TextUnit id="70" loc="71">allophylum segetesque cremat: sic callida vulpes</TextUnit>
    <TextUnit id="71" loc="72">nunc heresis flammas vitiorum spargit in agros.</TextUnit>
    <TextUnit id="72" loc="73">David parvus erat, fratrum ultimus, et modo Iesse</TextUnit>
    <TextUnit id="73" loc="74">cura gregis, citharam formans ad ovile paternum,</TextUnit>
    <TextUnit id="74" loc="75">inde ad delicias regis; mox horrida bella</TextUnit>
    <TextUnit id="75" loc="76">conserit et funda sternit stridente Golian.</TextUnit>
    <TextUnit id="76" loc="77">Regia mirifici fulgent insignia David,</TextUnit>
    <TextUnit id="77" loc="78">sceptrum, oleum, cornu, diadema et purpura et ara.</TextUnit>
    <TextUnit id="78" loc="79">omnia conveniunt Christo, chlamys atque corona,</TextUnit>
    <TextUnit id="79" loc="80">virga potestatis, cornu crucis, altar, olivum.</TextUnit>
    <TextUnit id="80" loc="81">Aedificat templum Sapientia per Solomonis</TextUnit>
    <TextUnit id="81" loc="82">obsequium; regina austri grave congerit aurum,</TextUnit>
    <TextUnit id="82" loc="83">tempus adest quo templum hominis sub pectore Christus</TextUnit>
    <TextUnit id="83" loc="84">aedificet, quod Graia colant, quod barbara ditent.</TextUnit>
    <TextUnit id="84" loc="85">Forte prophetarum nati dum ligna reddunt</TextUnit>
    <TextUnit id="85" loc="86">fluminis in ripa, cecidit discussa bipennis.</TextUnit>
    <TextUnit id="86" loc="87">gurgite submersum est ferrum, sed mox leve lignum</TextUnit>
    <TextUnit id="87" loc="88">iniectum stagnis ferrum revocabile fecit.</TextUnit>
    <TextUnit id="88" loc="89">Gens Hebraeorum peccamine capta frequenti</TextUnit>
    <TextUnit id="89" loc="90">fleverat exilium dirae Babylonis ad amnes;</TextUnit>
    <TextUnit id="90" loc="91">tum patrios cantare modos praecepta recusat</TextUnit>
    <TextUnit id="91" loc="92">organaque in ramis salicis suspendit amarae.</TextUnit>
    <TextUnit id="92" loc="93">Hic bonus Ezechias meruit ter quinque per annos</TextUnit>
    <TextUnit id="93" loc="94">praescriptum proferre diem legemque obeundi</TextUnit>
    <TextUnit id="94" loc="95">tendere, quod gradibus quos vespera texerat umbra</TextUnit>
    <TextUnit id="95" loc="96">lumine perfusis docuit sol versus in ortum.</TextUnit>
    <TextUnit id="96" loc="97">Adventante Deo descendit nuntius alto</TextUnit>
    <TextUnit id="97" loc="98">Gabriel Patris ex solio sedemque repente</TextUnit>
    <TextUnit id="98" loc="99">intrat virgineam. Sanctus te Spiritus, inquit,</TextUnit>
    <TextUnit id="99" loc="100">inplebit, Maria, Christum paries, sacra virgo.</TextUnit>
    <TextUnit id="100" loc="101">Sancta Bethlem caput est orbis quae protulit Iesum,</TextUnit>
    <TextUnit id="101" loc="102">orbis principium, caput ipsum principiorum.</TextUnit>
    <TextUnit id="102" loc="103">urbs hominem Christum genuit, qui Christus agebat</TextUnit>
    <TextUnit id="103" loc="104">ante Deus quam sol fieret, quam lucifer esset.</TextUnit>
    <TextUnit id="104" loc="105">Hic pretiosa Magi sub virginis ubere Christo</TextUnit>
    <TextUnit id="105" loc="106">dona ferunt puero myrrhaeque et turis et auri.</TextUnit>
    <TextUnit id="106" loc="107">miratur genetrix tot casti ventris honores,</TextUnit>
    <TextUnit id="107" loc="108">seque Deum genuisse hominem, Regem quoque summum.</TextUnit>
    <TextUnit id="108" loc="109">Pervigiles pastorum oculos vis luminis inplet</TextUnit>
    <TextUnit id="109" loc="110">angelici natum celebrans de virgine Christum.</TextUnit>
    <TextUnit id="110" loc="111">inveniunt tectum pannis; praesepe iacenti</TextUnit>
    <TextUnit id="111" loc="112">cuna erat; exultant alacres et numen adorant.</TextUnit>
    <TextUnit id="112" loc="113">Inpius innumeris infantum caedibus hostis</TextUnit>
    <TextUnit id="113" loc="114">perfurit Herodes, dum Christum quaerit in illis,</TextUnit>
    <TextUnit id="114" loc="115">fumant lacteolo parvorum sanguine cunae</TextUnit>
    <TextUnit id="115" loc="116">vulneribusque madent calidis pia pectora matrum.</TextUnit>
    <TextUnit id="116" loc="117">Perfundit fluvio pastus Baptista locustis</TextUnit>
    <TextUnit id="117" loc="118">silvarumque favis et amictus veste cameli;</TextUnit>
    <TextUnit id="118" loc="119">tinxerat et Christum, sed Spiritus aethere missus</TextUnit>
    <TextUnit id="119" loc="120">testatur tinctum qui tinctis crimina donet.</TextUnit>
    <TextUnit id="120" loc="121">Excidio templi veteris stat pinna superstes;</TextUnit>
    <TextUnit id="121" loc="122">structus enim lapide ex illo manet angulus usque</TextUnit>
    <TextUnit id="122" loc="123">in saeclum saecli, quem sprerunt aedificantes;</TextUnit>
    <TextUnit id="123" loc="124">nunc caput est templi et lapidum conpago novorum.</TextUnit>
    <TextUnit id="124" loc="125">Foedera coniugii celebrabant auspice coetu</TextUnit>
    <TextUnit id="125" loc="126">forte Galilei; iam derant vina ministris;</TextUnit>
    <TextUnit id="126" loc="127">Christus vasa iubet properanter aquaria lymphis</TextUnit>
    <TextUnit id="127" loc="128">inpleri; inde meri veteris defenditur unda.</TextUnit>
    <TextUnit id="128" loc="129">morborum medicina latex, quem spiritus horis</TextUnit>
    <TextUnit id="129" loc="130">eructat variis fusum ratione latenti;</TextUnit>
    <TextUnit id="130" loc="131">Siloam vocitant, sputis ubi conlita caeci</TextUnit>
    <TextUnit id="131" loc="132">lumina Salvator iussit de fonte lavari.</TextUnit>
    <TextUnit id="132" loc="133">Praemia saltatrix poscit funebria virgo</TextUnit>
    <TextUnit id="133" loc="134">Iohannis caput, abscisum quod lance reportet</TextUnit>
    <TextUnit id="134" loc="135">incestae ad gremium matris; fert regia donum</TextUnit>
    <TextUnit id="135" loc="136">psaltria respersis manibus de sanguine iusto.</TextUnit>
    <TextUnit id="136" loc="137">It mare per medium Dominus fluctusque liquentes</TextUnit>
    <TextUnit id="137" loc="138">calce terens iubet instabili descendere cumba</TextUnit>
    <TextUnit id="138" loc="139">discipulum, sed mortalis trepidatio plantas</TextUnit>
    <TextUnit id="139" loc="140">mergit; at ille manum regit et vestigia firmat.</TextUnit>
    <TextUnit id="140" loc="141">Vincla sepulcrali sub carcere ferrea daemon</TextUnit>
    <TextUnit id="141" loc="142">fregerat: erumpit pedibusque advolvitur Iesu.</TextUnit>
    <TextUnit id="142" loc="143">ast hominem Dominus sibi vindicat et iubet hostem</TextUnit>
    <TextUnit id="143" loc="144">porcorum furiare greges ac per freta mergi.</TextUnit>
    <TextUnit id="144" loc="145">Quinque Deus panes fregit piscesque gemellos,</TextUnit>
    <TextUnit id="145" loc="146">his hominum large saturavit milia quinque.</TextUnit>
    <TextUnit id="146" loc="147">inplentur nimio micarum fragmine corbes</TextUnit>
    <TextUnit id="147" loc="148">bis seni, aeternae tanta est opulentia mensae.</TextUnit>
    <TextUnit id="148" loc="149">Conscius insignis facti locus in Bethania</TextUnit>
    <TextUnit id="149" loc="150">vidit ab inferna te, Lazare, sede reversum.</TextUnit>
    <TextUnit id="150" loc="151">apparet scissum fractis foribus monumentum,</TextUnit>
    <TextUnit id="151" loc="152">unde putrescentis redierunt membra sepulti.</TextUnit>
    <TextUnit id="152" loc="153">Campus Acheldemach sceleris mercede nefandi</TextUnit>
    <TextUnit id="153" loc="154">venditus exequias recipit tumulosus humandas.</TextUnit>
    <TextUnit id="154" loc="155">sanguinis hoc pretium est Christi. Iuda eminus artat</TextUnit>
    <TextUnit id="155" loc="156">infelix collum laqueo pro crimine tanto.</TextUnit>
    <TextUnit id="156" loc="157">Inpia blasphemi cecidit domus ecce Caiphae,</TextUnit>
    <TextUnit id="157" loc="158">in qua pulsata est alapis facies sacra Christi,</TextUnit>
    <TextUnit id="158" loc="159">hic peccatores manet exitus, obruta quorum</TextUnit>
    <TextUnit id="159" loc="160">vita ruinosis tumulis sine fine iacebit.</TextUnit>
    <TextUnit id="160" loc="161">vinctus in his Dominus stetit aedibus, atque columnae</TextUnit>
    <TextUnit id="161" loc="162">adnexus tergum dedit ut servile flagellis.</TextUnit>
    <TextUnit id="162" loc="163">perstat adhuc templumque gerit veneranda columna,</TextUnit>
    <TextUnit id="163" loc="164">nosque docet cunctis inmunes vivere flagris.</TextUnit>
    <TextUnit id="164" loc="165">Traiectus per utrumque latus laticem atque cruorem</TextUnit>
    <TextUnit id="165" loc="166">Christus agit: sanguis victoria, lympha lavacrum est.</TextUnit>
    <TextUnit id="166" loc="167">tunc duo discordant crucibus hinc inde latrones</TextUnit>
    <TextUnit id="167" loc="168">contiguis: negat ille Deum, fert iste coronam.</TextUnit>
    <TextUnit id="168" loc="169">Christum non tenuit saxum, non claustra sepulcri;</TextUnit>
    <TextUnit id="169" loc="170">mors illi devicta iacet, calcavit abyssum.</TextUnit>
    <TextUnit id="170" loc="171">sanctorum populus superas simul ivit ad oras;</TextUnit>
    <TextUnit id="171" loc="172">seque dedit multis tactuque oculisque probandum.</TextUnit>
    <TextUnit id="172" loc="173">Montis oliviferi Christus de vertice sursum</TextUnit>
    <TextUnit id="173" loc="174">ad Patrem rediit signans vestigia pacis,</TextUnit>
    <TextUnit id="174" loc="175">frondibus aeternis praepinguis liquitur umor,</TextUnit>
    <TextUnit id="175" loc="176">qui probat infusum terris de chrismate donum.</TextUnit>
    <TextUnit id="176" loc="177">Primus init Stephanus mercedem sanguinis imbri</TextUnit>
    <TextUnit id="177" loc="178">adflictus lapidum; Christum tamen ille cruentus</TextUnit>
    <TextUnit id="178" loc="179">inter saxa rogat ne sit lapidatio fraudi</TextUnit>
    <TextUnit id="179" loc="180">hostibus, o primae pietas miranda coronae!</TextUnit>
    <TextUnit id="180" loc="181">Porta manet templi, Speciosam quam vocitarunt,</TextUnit>
    <TextUnit id="181" loc="182">egregium Solomonis opus; sed maius in illa</TextUnit>
    <TextUnit id="182" loc="183">Christi opus emicuit; nam claudus surgere iussus</TextUnit>
    <TextUnit id="183" loc="184">ore Petri stupuit laxatos  currere gressus.</TextUnit>
    <TextUnit id="184" loc="185">Somniat inlapsum Petrus alto ex aethere discum</TextUnit>
    <TextUnit id="185" loc="186">confertum omnigenis animalibus: ille recusat</TextUnit>
    <TextUnit id="186" loc="187">mandere, sed Dominus iubet omnia munda putare.</TextUnit>
    <TextUnit id="187" loc="188">surgit et inmundas vocat ad mysteria gentes.</TextUnit>
    <TextUnit id="188" loc="189">Hic lupus ante rapax vestitur vellere molli:</TextUnit>
    <TextUnit id="189" loc="190">Saulus qui fuerat, fit adempto lumine Paulus.</TextUnit>
    <TextUnit id="190" loc="191">mox recipit visum, fit apostolus ac populorum</TextUnit>
    <TextUnit id="191" loc="192">doctor et ore potens corvos mutare columbis.</TextUnit>
    <TextUnit id="192" loc="193">Bis duodena senum sedes pateris citharisque</TextUnit>
    <TextUnit id="193" loc="194">totque coronarum fulgens insignibus agnum</TextUnit>
    <TextUnit id="194" loc="195">caede cruentatum laudat, qui evolvere librum</TextUnit>
    <TextUnit id="195" loc="196">et septem potuit signacula pandere solus.</TextUnit>
  </Text>
</TessDocument>
