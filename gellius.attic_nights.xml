<?xml version="1.0" encoding="UTF-8"?>
<TessDocument id="gellius.attic_nights">
  <Metadata>
    <Author>gellius</Author>
    <Display>Attic Nights</Display>
    <Abbr>gel. attic.</Abbr>
    <Lang>la</Lang>
    <Prose>1</Prose>
    <PrintSource>John C. Rolfe, With An English Translation. Cambridge: Camb ridge, Mass., Harvard University Press; London, William Heinemann, Ltd., 1927.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2007.01.0071</DigitalSourceURL>
    <AddedBy>Anna Glenn</AddedBy>
    <URI>urn:cts:latinLit:phi1254.phi001.perseus-lat1</URI>
  </Metadata>
  <Parts><Part id="1"><Display>Book pr</Display><MaskLower>0</MaskLower><MaskUpper>24</MaskUpper><LocusLower>pr.1.1</LocusLower><LocusUpper>pr.1.25</LocusUpper></Part><Part id="2"><Display>Book 1</Display><MaskLower>25</MaskLower><MaskUpper>347</MaskUpper><LocusLower>1.1.1arg</LocusLower><LocusUpper>1.26.11</LocusUpper></Part><Part id="3"><Display>Book 2</Display><MaskLower>348</MaskLower><MaskUpper>699</MaskUpper><LocusLower>2.1.1arg</LocusLower><LocusUpper>2.30.11</LocusUpper></Part><Part id="4"><Display>Book 3</Display><MaskLower>700</MaskLower><MaskUpper>909</MaskUpper><LocusLower>3.1.1arg</LocusLower><LocusUpper>3.19.5</LocusUpper></Part><Part id="5"><Display>Book 4</Display><MaskLower>910</MaskLower><MaskUpper>1108</MaskUpper><LocusLower>4.1.1arg</LocusLower><LocusUpper>4.20.13</LocusUpper></Part><Part id="6"><Display>Book 5</Display><MaskLower>1109</MaskLower><MaskUpper>1352</MaskUpper><LocusLower>5.1.1arg</LocusLower><LocusUpper>5.21.17</LocusUpper></Part><Part id="7"><Display>Book 6</Display><MaskLower>1353</MaskLower><MaskUpper>1591</MaskUpper><LocusLower>6.1.1arg</LocusLower><LocusUpper>6.22.4</LocusUpper></Part><Part id="8"><Display>Book 7</Display><MaskLower>1592</MaskLower><MaskUpper>1739</MaskUpper><LocusLower>7.1.1arg</LocusLower><LocusUpper>7.17.3</LocusUpper></Part><Part id="9"><Display>Book 8</Display><MaskLower>1740</MaskLower><MaskUpper>1754</MaskUpper><LocusLower>8.1.0</LocusLower><LocusUpper>8.15.0</LocusUpper></Part><Part id="10"><Display>Book 9</Display><MaskLower>1755</MaskLower><MaskUpper>1948</MaskUpper><LocusLower>9.1.1arg</LocusLower><LocusUpper>9.16.7</LocusUpper></Part><Part id="11"><Display>Book 10</Display><MaskLower>1949</MaskLower><MaskUpper>2194</MaskUpper><LocusLower>10.1.1arg</LocusLower><LocusUpper>10.29.4</LocusUpper></Part><Part id="12"><Display>Book 11</Display><MaskLower>2195</MaskLower><MaskUpper>2333</MaskUpper><LocusLower>11.1.1arg</LocusLower><LocusUpper>11.18.24</LocusUpper></Part><Part id="13"><Display>Book 12</Display><MaskLower>2334</MaskLower><MaskUpper>2488</MaskUpper><LocusLower>12.12.12arg</LocusLower><LocusUpper>12.15.2</LocusUpper></Part><Part id="14"><Display>Book 13</Display><MaskLower>2489</MaskLower><MaskUpper>2774</MaskUpper><LocusLower>13.1.1arg</LocusLower><LocusUpper>13.31.17</LocusUpper></Part><Part id="15"><Display>Book 14</Display><MaskLower>2775</MaskLower><MaskUpper>2884</MaskUpper><LocusLower>14.1.1arg</LocusLower><LocusUpper>14.8.2</LocusUpper></Part><Part id="16"><Display>Book 15</Display><MaskLower>2885</MaskLower><MaskUpper>3066</MaskUpper><LocusLower>15.1.1arg</LocusLower><LocusUpper>15.31.5</LocusUpper></Part><Part id="17"><Display>Book 16</Display><MaskLower>3067</MaskLower><MaskUpper>3261</MaskUpper><LocusLower>16.1.1arg</LocusLower><LocusUpper>16.19.23</LocusUpper></Part><Part id="18"><Display>Book 17</Display><MaskLower>3262</MaskLower><MaskUpper>3532</MaskUpper><LocusLower>17.1.1arg</LocusLower><LocusUpper>17.21.50</LocusUpper></Part><Part id="19"><Display>Book 18</Display><MaskLower>3533</MaskLower><MaskUpper>3682</MaskUpper><LocusLower>18.1.1arg</LocusLower><LocusUpper>18.15.2</LocusUpper></Part><Part id="20"><Display>Book 19</Display><MaskLower>3683</MaskLower><MaskUpper>3833</MaskUpper><LocusLower>19.1.1arg</LocusLower><LocusUpper>19.14.8</LocusUpper></Part><Part id="21"><Display>Book 20</Display><MaskLower>3834</MaskLower><MaskUpper>3964</MaskUpper><LocusLower>20.1.1arg</LocusLower><LocusUpper>20.11.5</LocusUpper></Part></Parts><Text>
    <TextUnit id="0" loc="pr.1.1">iucundiora alia reperiri queunt, ad hoc ut liberis quoque meis partae istiusmodi remissiones essent, quando animus eorum interstitione aliqua negotiorum data laxari indulgerique potuisset.</TextUnit>
    <TextUnit id="1" loc="pr.1.2">Usi autem sumus ordine rerum fortuito, quem antea in excerpendo feceramus. Nam proinde ut librum quemque in manus ceperam seu Graecum seu Latinum vel quid memoratu dignum audieram, ita quae libitum erat, cuius generis cumque erant, indistincte atque promisce annotabam eaque mihi ad subsidium memoriae quasi quoddam litterarum penus recondebam, ut quando usus venisset aut rei aut verbi, cuius me repens forte oblivio tenuisset, et libri ex quibus ea sumpseram non adessent, facile inde nobis inventu atque depromptu foret.</TextUnit>
    <TextUnit id="2" loc="pr.1.3">Facta igitur est in his quoque commentariis eadem rerum disparilitas quae fuit in illis annotationibus pristinis, quas breviter et indigeste et incondite ex eruditionibus lectionibusque variis feceramus.</TextUnit>
    <TextUnit id="3" loc="pr.1.4">Sed quoniam longinquis per hiemem noctibus in agro, sicuti dixi, terrae Atticae commentationes hasce ludere ac facere exorsi sumus, idcirco eas inscripsimus Noctium esse Atticarum, nihil imitati festivitates  inscriptionum quas plerique alii utriusque linguae scriptores in id genus libris fecerunt.</TextUnit>
    <TextUnit id="4" loc="pr.1.5">Nam quia variam et miscellam et quasi confusaneam doctrinam conquisiverant, eo titulos quoque ad eam sententiam exquisitissimos indiderunt.</TextUnit>
    <TextUnit id="5" loc="pr.1.6">Namque alii Musarum inscripserunt, alii Silvarum, ille πείπλον, hic ̓αμαλθείας κέρας, alius κηρία, partim λειμῶνας quidam Lectionis Suae, alius antiquarum Lectionum atque alius ̓ανθηρῶν et item alius εὑρημάτων.</TextUnit>
    <TextUnit id="6" loc="pr.1.7">Sunt etiam qui λὔχνους inscripserint, sunt item qui στρωματεις,, sunt adeo qui πανδέκτας et ̔ελικῶνα et qui προβλήματα et ̓εγχειρίδια et παραξιφίδας.</TextUnit>
    <TextUnit id="7" loc="pr.1.8">Est qui Memoriales titulum fecerit, est qui πραγματικὰ et πάρεργα et διδασκαλικά, est item qui Historiae Naturalis, et παντοδαπῆς ̔ιστορίας, est praeterea qui Pratum, est itidem qui πάγκαρπον, est qui τόπων scripserit ; sunt item multi qui Coniectanea,</TextUnit>
    <TextUnit id="8" loc="pr.1.9">neque item non sunt qui indices libris suis fecerint aut Epistularum Moralium aut Epistolicarum Quaestionum aut Confusarum et quaedam alia inscripta nimis lepida multasque prorsum concinnitates redolentia.</TextUnit>
    <TextUnit id="9" loc="pr.1.10">Nos vero, ut captus noster est, incuriose et inmeditate ac prope etiam subrustice ex ipso loco ac tempore hibernarum vigiliarum Atticas Noctes  inscripsimus, tantum ceteris omnibus in ipsius quoque inscriptionis laude cedentes, quantum cessimus in cura et elegantia scriptionis.</TextUnit>
    <TextUnit id="10" loc="pr.1.11">Sed ne consilium quidem in excerpendis notandisque rebus idem mihi, quod plerisque illis, fuit. Namque illi omnes et eorum maxime Graeci, multa et varia lectitantes, in quas res cumque inciderant, alba, ut dicitur, linea sine cura discriminis solam copiam sectati converrebant, quibus in legendis ante animus senio ac taedio languebit quam unum alterumve reppererit quod sit aut voluptati legere aut cultui legisse aut usui meminisse.</TextUnit>
    <TextUnit id="11" loc="pr.1.12">Ego vero, cum illud Ephesii viri summe nobilis verbum cordi haberem, quod profecto ita est πολυμαθίη νόον οὐ διδάσκει, ipse quidem volvendis transeundisque multis admodum voluminibus per omnia semper negotiorum intervalla in quibus furari otium potui exercitus defessusque sum, sed modica ex his eaque sola accepi quae aut ingenia prompta expeditaque ad honestae eruditionis cupidinem utiliumque artium contemplationem celeri facilique compendio ducerent aut homines aliis iam vitae negotiis occupatos a turpi certe agrestique rerum atque verborum imperitia vindicarent.</TextUnit>
    <TextUnit id="12" loc="pr.1.13">Quod erunt autem in his commentariis pauca quaedam scrupulosa et anxia, vel ex grammatica vel ex dialectica vel etiam ex geometrica, quodque erunt  item paucula remotiora super augurio iure et pontificio, non oportet ea defugere, quasi aut cognitu non utilia aut perceptu difficilia. Non enim fecimus altos nimis et obscuros in his rebus quaestionum sinus, sed primitias quasdam et quasi libamenta ingenuarum artium dedimus, quae virum civiliter eruditum neque audisse umquam neque attigisse, si non inutile, at quidem certe indecorum est.</TextUnit>
    <TextUnit id="13" loc="pr.1.14">Ab his igitur, si cui forte nonnumquam tempus voluptasque erit lucubratiunculas istas cognoscere, petitum impetratumque volumus, ut in legendo quae pridem scierint non aspernentur quasi nota invulgataque.</TextUnit>
    <TextUnit id="14" loc="pr.1.15">Nam ecquid tam remotum in litteris est quin id tamen complusculi sciant? Et satis hoc blandum est, non esse haec neque in scholis decantata neque in commentariis protrita.</TextUnit>
    <TextUnit id="15" loc="pr.1.16">Quae porro nova sibi ignotaque offenderint, aequum esse puto ut sine vano obtrectatu considerent an minutae istae admonitiones et pauxillulae nequaquam tamen sint vel ad alendum studium vescae vel ad oblectandum fovendumque animum frigidae, sed eius seminis generisque sint ex quo facile adolescent aut ingenia hominum vegetiora aut memoria adminiculatior aut oratio sollertior aut sermo incorruptior aut delectatio in otio atque in ludo liberalior.</TextUnit>
    <TextUnit id="16" loc="pr.1.17">Quae autem parum plana videbuntur aut minus plena in  structaque, petimus, inquam, ut ea non docendi magis quam admonendi gratia scripta existiment et, quasi demonstratione vestigiorum contenti, persequantur ea post, si libebit, vel libris repertis vel magistris.</TextUnit>
    <TextUnit id="17" loc="pr.1.18">Quae vero putaverint reprehendenda, his, si audebunt, succenseant, unde ea nos accepimus; sed enim, si quae aliter apud alium scripta legerint, ne iam statim temere obstrepant, sed et rationes rerum et auctoritates hominum pensitent, quos illi quosque nos secuti sumus.</TextUnit>
    <TextUnit id="18" loc="pr.1.19">Erit autem id longe optimum, ut qui in lectitando, percontando, scribendo, commentando, numquam voluptates, numquam labores ceperunt, nullas hoc genus vigilias vigilarunt neque ullis inter eiusdem Musae aemulos certationibus disceptationibusque elimati sunt, sed intemperiarum negotiorumque pleni sunt, abeant a Noctibus his procul, atque alia sibi oblectamenta quaerant. Vetus adagium est:  Nil cum fidibus graculost, nihil cum amaracino sui.</TextUnit>
    <TextUnit id="19" loc="pr.1.20">Atque etiam, quo sit quorundam male doctorum hominum scaevitas et invidentia irritatior, mutuabor ex Aristophanae choro anapaesta pauca et quam ille homo festivissimus fabulae suae spectandae legem dedit, eandem ego commentariis his legendis dabo, ut ea ne attingat neve adeat profestum et profanum  vulgus, a ludo musico diversum.</TextUnit>
    <TextUnit id="20" loc="pr.1.21">Versus legis datae hi sunt:  εὐφημεῖν χρὴ κἀξίστασθαι τοῖς ἡμετέροισι χοροῖσιν ̔́οστις ἄπειρος τοιῶνδε λόλων ἢ γνώμῃ μὴ καθαρεύει ̓̀η γενναίων ὄργια μουσῶν μήτ' εἶδεν μήτ' ἐχόρευσεν, τούτοις αὐδῶ, καὖθις ἀπαυδῶ, καὖις τὸ ρρίτον μάλ' ἀπαυδῶ ̓εξίστασθαι μύσταισι χοροις, ὑμεῖς δ' ἀνεγείρετε μολπὴν καὶ παννυχίδας τὰς ἡμετέρας, αἳ τῇδε πρέπουσιν ἑορτῇ.</TextUnit>
    <TextUnit id="21" loc="pr.1.22">Volumina commentariorum ad hunc diem viginti iam facta sunt.</TextUnit>
    <TextUnit id="22" loc="pr.1.23">Quantum autem vitae mihi deinceps deum voluntate erit quantumque a tuenda re familiari procurandoque cultu liberorum meorum dabitur otium, ea omnia subsiciva et subsecundaria tempora ad colligendas huiuscemodi memoriarum delectatiunculas conferam.</TextUnit>
    <TextUnit id="23" loc="pr.1.24">Progredietur ergo numerus librorum, diis bene iuvantibus, cum ipsius vitae quantuli quomque fuerint progressibus, neque longiora mihi dari spatia vivendi volo quam dum ero ad hanc quoque facultatem scribendi commentandique idoneus.</TextUnit>
    <TextUnit id="24" loc="pr.1.25">Capita rerum quae cuique commentario insunt, exposuimus hic universa, ut iam statim declaretur quid quo in libro quaeri invenirique possit.</TextUnit>
    <TextUnit id="25" loc="1.1.1arg">Quali proportione quibusque collectionibus Plutarchus ratiocinatum esse Pythagoram philosophum dixerit de comprehendenda corporis proceritate qua fuit Hercules, cum vitam inter homines viveret.</TextUnit>
    <TextUnit id="26" loc="1.1.1">Plutarchus in libro quem de Herculis quam diu inter homines fuit animi corporisque ingenio atque virtutibus conscripsit, scite subtiliterque ratiocinatum Pythagoram philosophum dicit in reperienda modulandaque status longitudinisque eius praestantia.</TextUnit>
    <TextUnit id="27" loc="1.1.2">Nam cum fere constaret, curriculum stadii quod est Pisis apud Iovem Olympium Herculem pedibus suis metatum idque fecisse longum pedes sescentos, cetera quoque stadia in terra Graecia ab aliis postea instituta pedum quidem esse numero sescentum, sed tamen esse aliquantulum breviora, facile intellexit, modum spatiumque plantae Herculis, ratione proportionis habita, tanto fuisse quam aliorum procerius, quanto Olympicum stadium longius esset quam cetera.</TextUnit>
    <TextUnit id="28" loc="1.1.3">Comprehensa autem mensura  Herculani pedis, quanta longinquitas corporis ei mensurae conveniret secundum naturalem membrorum omnium inter se competentiam modificatus est atque ita id collegit, quod erat consequens, tanto fuisse Herculem corpore excelsiorem quam alios, quanto Olympicum stadium ceteris pari numero factis anteiret.</TextUnit>
    <TextUnit id="29" loc="1.2.2arg">Ab Herode Attico C. V. tempestive deprompta in quondam iactantem et gloriosum adulescentem, specie tantum philosophiae sectatorem, verba Epicteti Stoici, quibus festiviter a vero Stoico seiunxit vulgus loquacium nebulonum qui se Stoicos nuncuparent.</TextUnit>
    <TextUnit id="30" loc="1.2.1">HERODES ATTICUS, vir et Graeca facundia et consulari honore praeditus, accersebat saepe, nos cum apud magistros Athenis essemus, in villas ei urbi proximas me et clarissimum virum Servilianum compluresque alios nostrates qui Roma in Graeciam ad capiendum ingenii cultum concesserant.</TextUnit>
    <TextUnit id="31" loc="1.2.2">Atque ibi tunc, cum essemus apud eum in villa cui nomen est Cephisia, et aestu anni et sidere autumni flagrantissimo, propulsabamus incommoda caloris lucorum umbra ingentium, longis ambulacris et mollibus, medium positu refrigeranti, lavacris nitidis et abundis et collucentibus totiusque villae venustate, aquis undique canoris atque avibus personante.</TextUnit>
    <TextUnit id="32" loc="1.2.3">Erat ibidem nobiscum simul adulescens philosophiae sectator, disciplinae, ut ipse dicebat, stoicae, sed loquacior inpendio et promptior.</TextUnit>
    <TextUnit id="33" loc="1.2.4">Is plerumque in convivio sermonibus, qui post epulas haberi solent, multa atque inmodica de philosophiae doctrinis intempestive atque insubide disserebat praeque se uno ceteros omnes linguae Atticae principes gentemque omnem togatam, quodcumque nomen Latinum rudes esse et agrestes praedicabat atque interea vocabulis haut facile cognitis, syllogismorum captionumque dialecticarum laqueis strepebat, χυριεύοντας et σωρείτας aliosque id genus griphos neminem posse dicens nisi se dissolvere. Rem vero ethicam naturamque humani ingenii virtutumque origines officiaque earum et confinia, aut contra morborum vitiorumque fraudes animorumque labes et pestilentias, asseverabat nulli esse ulli magis ea omnia explorata, comperta meditataque.</TextUnit>
    <TextUnit id="34" loc="1.2.5">Cruciatibus autem doloribusque corporis et periculis mortem minitantibus habitum statumque vitae beatae, quem se esse adeptum putabat, neque laedi neque inminui existimabat, ac ne oris quoque et vultus serenitatem stoici hominis umquam ulla posse aegritudine obnubilari.</TextUnit>
    <TextUnit id="35" loc="1.2.6">Has ille inanes glorias cum flaret iamque omnes finem cuperent verbisque eius defetigati pertaeduissent, tum Herodes Graeca, uti plurimus ei mos fuit, oratione utens, Permitte, inquit, philosophorum amplissime, quoniam respondere nos tibi, quos vocas idiotas, non quimus, recitari ex libro quid de huiuscemodi magniloquentia vestra senserit dixeritque Epictetus, Stoicorum maximus, iussitque proferri Dissertationum Epicteti digestarum ab Arriano primum librum, in quo ille venerandus senex iuvenes qui se Stoicos appellabant, neque frugis neque operae probae, sed theorematis tantum nugalibus et puerilium isagogarum commentationibus deblaterantes, obiurgatione iusta incessuit.</TextUnit>
    <TextUnit id="36" loc="1.2.7">Lecta igitur sunt ex libro qui prolatus est ea quae addidi; quibus verbis Epictetus severe simul et festiviter seiunxit atque divisit a vero atque sincero Stoico, qui esset procul dubio ἀκώλυτος, ἀνανάγκαστος, ἀπαραπόδιστος, ἐλεύθερος, εὐπορῶν, εὐδαιμονῶν, vulgus</TextUnit>
    <TextUnit id="37" loc="1.2.8">κακῶν. ̓́ακουε. aliud nebulonum hominum qui se Stoicos nuncuparent, atraque verborum et argutiarum fuligine ob oculos audientium iacta sanctissimae disciplinae nomen ementirentur:εἰπέ μοι περὶ ἀγαθῶν καὶ κακῶν. ̓́ακουε.  ̓ιλιόθεν με φέρων ἄνεμος κικόνεσσι πέλασσεν.</TextUnit>
    <TextUnit id="38" loc="1.2.9">τῶν ὅντων τὰ μέν ἐστιν ἀγαθά, τὰ δὲ ἀδιάφορα. ̓αγαθὰ μὲν οὖν ἀρεταὶ τὰ μετέχοιτα αὐτῶν, κακὰ δὲ κακία καὶ τὰ μετέχοντα κακίας, ἀδιάφορα δὲ τὰ μεταξὺ  τούων, πλοῦτος, ὑγεία, ζωή, θάνατος, ἡδονή, πόνος.</TextUnit>
    <TextUnit id="39" loc="1.2.10">πόθεν οἶδας; ̔ελλάνικος λέγει ἐν τοῖς αἰγυπτιακοῖς. τι γὰρ διαφέρει τοῦτο εἰπεῖν, ἢ ὅτι διογένης ἐν τῇ ἠθικῇ ἢ χρύσιππος ἢ κλεάνθης; βεβασάνικας οὖν τι αὐτῶν καὶ</TextUnit>
    <TextUnit id="40" loc="1.2.11">δόγμα σαυτοῦ πεποίησαι. δείκνυε πῶς εἴωθας ἐν πλοίῳ χειμάζεσθαι: μέμνησαι ταύτης τῆς διαιρέσεως, ὅταν ψοφήσῃ τὸ ἱστίον καὶ ἀνακραυγάσῃς. ̓́αν σοί τις κακόσχολός πως παραστὰς εἴπῃ, λέγε μοι, τοὺς θεούς σοι, ἃ πρῴην ἔλεγες, μή τι κακία ἐστὶν τὸ ναυαγῆσαι; μήτι κακίας μετέχον; οὐκ ἄρα ξύλον ἐνσείσεις αὐτῷ; τί ἡμῖν καὶ σοί, ἄνθρωπε; ἀπολλύμεθα, καὶ σὺ ἐλθὼν</TextUnit>
    <TextUnit id="41" loc="1.2.12">παίζεις. ̓εὰν δέ σε ὁ καῖσαρ μεταπέμψηται κατηγορούμενον* * *</TextUnit>
    <TextUnit id="42" loc="1.2.13">His ille auditis insolentissimus adulescens obticuit, tamquam si ea omnia non ab Epicteto in quosdam alios, sed ab Herode in eum dicta essent.</TextUnit>
    <TextUnit id="43" loc="1.3.3arg">Quod Chilo Lacedaemonius consilium anceps pro salute amici cepit; quodque est circumspecte et anxie considerandum an pro utilitatibus amicorum delinquendum aliquando sit; notataque inibi et relata quae et Theophrastus et M. Cicero super ea re scripserunt.</TextUnit>
    <TextUnit id="44" loc="1.3.1">LACEDAEMONIUM Chilonem, virum ex illo incluto numero sapientium, scriptum est in libris eorum qui  vitas resque gestas clarorum hominum memoriae mandaverunt, eum Chilonem in vitae suae postremo, cum iam inibi mors occuparet, ad circumstantis amicos sic locutum:</TextUnit>
    <TextUnit id="45" loc="1.3.2">Dicta, inquit, "mea factaque in aetate longa pleraque omnia fuisse non paenitenda, fors sit ut vos etiam sciatis.</TextUnit>
    <TextUnit id="46" loc="1.3.3">Ego quidem in hoc certe tempore non fallo me, nihil esse quicquam commissum a me cuius memoria mihi aegritudini sit, ni illud profecto unum sit, quod rectene an perperam fecerim nondum mihi plane liquet.</TextUnit>
    <TextUnit id="47" loc="1.3.4">Super amici capite index cum duobus aliis fui. Ita lex fuit uti eum hominem condemnari necessum esset. Aut amicus igitur capitis perdendus aut adhibenda fraus legi fuit.</TextUnit>
    <TextUnit id="48" loc="1.3.5">Multa cum animo meo ad casum tam ancipitem medendum consultavi. Visum est esse id quod feci praequam erant alia toleratu facilius:</TextUnit>
    <TextUnit id="49" loc="1.3.6">ipse tacitus ad condemnandum sententiam tuli, is qui simul iudicabant ut absolverent persuasi.</TextUnit>
    <TextUnit id="50" loc="1.3.7">Sic mihi et iudicis et amici officium in re tanta salvum fuit. Hanc capio ex eo facto molestiam, quod metuo ne a perfidia et culpa non abhorreat, in eadem re eodemque tempore inque communi negotio, quod mihi optimum factu duxerim, diversum eius aliis suasisse.</TextUnit>
    <TextUnit id="51" loc="1.3.8">Et hic autem Chilo, praestabilis homo sapientiae, quonam usque debuerit contra legem contraque ius pro amico progredi dubitavit, eaque res in fine quoque vitae ipso animum eius anxit,</TextUnit>
    <TextUnit id="52" loc="1.3.9">et alii deinceps multi philosophiae sectatores, ut in libris eorum  scriptum est, satis inquisite satisque sollicite quaesiverunt, ut verbis quae scripta sunt ipsis utar,εἰ δεῖ βοηθεῖν τῷ φίλῳ παρὰ τὸ δίκαιον καὶ μέχρι πόσου καὶ ποῖα. Ea verba significant, quaesisse eos an nonnumquam contra ius contrave morem faciendum pro amico sit et in qualibus causis et quemnam usque ad modum.</TextUnit>
    <TextUnit id="53" loc="1.3.10">Super hac quaestione cum ab aliis, sicuti dixi, multis, tum vel diligentissime a Theophrasto disputatur, viro in philosophia peripatetica modestissimo doctissimoque, eaque disputatio scripta est, si recte meminimus, in libro eius De Amicitia primo.</TextUnit>
    <TextUnit id="54" loc="1.3.11">Eum librum M. Cicero videtur legisse, cum ipse quoque librum De Amicitia componeret. Et cetera quidem quae sumenda a Theophrasto existimavit, ut ingenium facundiaque eius fuit, sumpsit et transposuit commodissime aptissimeque;</TextUnit>
    <TextUnit id="55" loc="1.3.12">hunc autem locum de quo satis quaesitum esse dixi, omnium rerum aliarum difficillimum, strictim atque cursim transgressus est, neque ea quae a Theophrasto pensiculate atque enucleate scripta sunt exsecutus est, sed anxietate illa et quasi morositate disputationis praetermissa, genus ipsum rei tantum paucis verbis notavit.</TextUnit>
    <TextUnit id="56" loc="1.3.13">Ea verba Ciceronis, si recensere quis vellet, apposui: His igitur finibus utendum esse arbitror, ut, cum emendati mores amicorum sunt, tum sit inter eos omnium rerum, consiliorum, voluntatum sine ulla exceptione communitas, ut etiam, si qua fortuna  accident, ut minus iustae voluntates amicorum adiuvandae sint, in quibus eorum aut caput agatur aut fama, declinandum de via sit, modo ne summa turpitudo sequatur; est enim quatenus amicitiae venia dari possit. Cum agetur, inquit, aut caput amici aut fama, declinandum est de via, ut etiam iniquam voluntatem illius adiutemus.</TextUnit>
    <TextUnit id="57" loc="1.3.14">Sed cuiusmodi declinatio esse ista debeat qualisque ad adiuvandum digressio et in quanta voluntatis amici iniquitate, non dicit.</TextUnit>
    <TextUnit id="58" loc="1.3.15">Quid autem refert scire me in eiusmodi periculis amicorum, si non magna me turpitudo insecutura est, de via esse recta declinandum, nisi id quoque me docuerit, quam putet magnam turpitudinem, et cum decessero de via, quousque degredi debeam? Est enim, inquit, quatenus dari amicitiae venia possit.</TextUnit>
    <TextUnit id="59" loc="1.3.16">Hoc immo ipsum est quod maxime discendum est quodque ab his qui docent minime dicitur, quatenus quaque fini dari amicitiae venia debeat.</TextUnit>
    <TextUnit id="60" loc="1.3.17">Chilo ille sapiens, de quo paulo ante dixi, conservandi amici causa de via declinavit. Sed video quousque progressus sit; falsum enim pro amici salute consilium dedit.</TextUnit>
    <TextUnit id="61" loc="1.3.18">Id ipsum tamen in fine quoque vitae an iure posset reprehendi culparique dubitavit. Contra patriam, inquit Cicero, arma Pro amico sumenda non sunt.</TextUnit>
    <TextUnit id="62" loc="1.3.19">Hoc profecto nemo ignoravit, et priusquam Theognis, quod Lucilius  ait, nasceretur. Set id quaero, id desidero: cum pro amico contra ius, contra quam licet, salva tamen libertate atque pace, faciendum est et cum de via, sicut ipse ait, declinandum est, quid et quantum et in quali causa et quonam usque id fieri debeat.</TextUnit>
    <TextUnit id="63" loc="1.3.20">Pericles ille Atheniensis, vir egregio ingenio bonisque omnibus disciplinis ornatus, in una quidem specie, set planius tamen quid existimaret professus est. Nam cum amicus eum rogaret ut pro re causaque eius falsum deiuraret, his ad eum verbis usus est: δεῖ μὲν συμπράττειν τοῖς φίλοις, ἀλλὰ μέχρι τῶν φεῶν.</TextUnit>
    <TextUnit id="64" loc="1.3.21">Theophrastus autem in eo quo dixi libro inquisitius quidem super hac ipsa re et exactius expressiusque quam Cicero disserit.</TextUnit>
    <TextUnit id="65" loc="1.3.22">Set is quoque in docendo non de unoquoque facto singillatim existimat neque certis exemplorum documentis, set generibus rerum summatim universimque utitur ad hunc ferme modum:</TextUnit>
    <TextUnit id="66" loc="1.3.23">Parva, inquit, et tenuis vel turpitudo vel infamia subeunda est, si ea re magna utilitas amico quaeri potest. Rependitur quippe et compensatur leve damnum delibatae honestatis maiore alia gravioreque in adiuvando amico honestate, minimaque illa labes et quasi lacuna famae munimentis  partarum amico utilitatium solidatur.</TextUnit>
    <TextUnit id="67" loc="1.3.24">Neque nominibus," inquit, moveri nos oportet, quod paria genere ipso non sunt honestas meae famae et rei amici utilitas. Ponderibus haec enim potestatibusque praesentibus, non vocabulorum appellationibus neque dignitatibus generum diiudicanda sunt.</TextUnit>
    <TextUnit id="68" loc="1.3.25">Nam cum in rebus aut paribus aut non longe secus utilitas amici aut honestas nostra consistit, honestas procul dubio praeponderat; cum vero amici utilitas nimio est amplior, honestatis autem nostrae in re non gravi levis iactura est, tunc quod utile amico est, id prae illo quod honestum nobis est fit plenius, sicuti est magnum pondus aeris parva lamna auri pretiosius. Verba adeo ipsa Theophrasti super ea re adscripsi:</TextUnit>
    <TextUnit id="69" loc="1.3.26">οὐκ, εἰ δή που τοῦτο τῷ γένει τιμιώτερον, ἤδη καὶ ὁτιοῦν ἂν ᾖ μέρος τούτου πρὸς τ ὸ τηλίκον θατέρου συγκρινόμενον αἱρετὸν ἔσται. λέγω δὲ οἷον, οὐκ, εἰ χρυσίον τιμιώτερον χαλκοῦ, καὶ τηλίκον τοῦ χρυσίου πρὸς τὸ τηλίκον χαλκοῦ μέγεθος ἀντιπαραβαλλόμενον πλέον δόξει: ἀλλὰ ποιήσει τινὰ ῥοπὴν καὶ τὸ πλῆθος καὶ τὸ μέγεθος.</TextUnit>
    <TextUnit id="70" loc="1.3.27">Favorinus quoque philosophus huiuscemodi indulgentiam gratiae, tempestive laxato paulum remissoque subtili iustitiae examine, his verbis definivit: ̔η καλουμέιν χάρις παρὰ τοῖς ἀνθρώποις, τοῦτο ἔστιν ὕφεσις ἀκριβείας ἐν δέοντι.</TextUnit>
    <TextUnit id="71" loc="1.3.28">Post deinde idem Theophrastus ad hane ferme sententiam disseruit: Has tamen, inquit, parvitates rerum et magnitudines atque has omnes  officiorum aestimationes alia nonnumquam momenta extrinsecus atque aliae quasi appendices personarum et causarum et temporum et circumstantiae ipsius necessitates, quas includere in praecepta difficilest, moderantur et regunt et quasi gubernant et nunc ratas efficiunt, nunc inritas.</TextUnit>
    <TextUnit id="72" loc="1.3.29">Haec taliaque Theophrastus satis caute et sollicite et religiose, cum discernendi magis disceptandique diligentia quam cum decernendi sententia atque fiducia scripsit, quoniam profecto causarum ac temporum varietates discriminumque ac differentiarum tenuitates derectum atque perpetuum distinctumque in rebus singulis praeceptum, quod ego nos in prima tractatus istius parte desiderare dixeram, non capiunt.</TextUnit>
    <TextUnit id="73" loc="1.3.30">Eius autem Chilonis, a quo disputatiunculae huius initium fecimus, cum alia quaedam sunt monita utilia atque prudentia, tum id maxime exploratae utilitatis est, quod duas ferocissimas adfectiones amoris atque odii intra modum cautum coercuit. Hac, inquit, fini ames, tamquam forte fortuna et osurus; hac itidem tenus oderis, tamquam fortasse post amaturus.</TextUnit>
    <TextUnit id="74" loc="1.3.31">Super hoc eodem Chilone Plutarchus philosophus, in libro περὶ ψυχῆς primo, verbis his ita scripsit: χείλων ὁ παλαιός, ἀκούσας τινὸς λέγοντος, μηδένα ἔχειν ἐχθρόν, ἠρώτησεν, εἰ μηδένα δίλον ἔχει, νομίζων ἐξ ἀνάγκης ἐπακολουθεῖν καὶ συνεμπλέκεσθαι ταῖς φιλίαις ἀπεχθείας.</TextUnit>
    <TextUnit id="75" loc="1.4.4arg">Quam tenuiter curioseque exploraverit Antonius Iulianus in oratione M. Tullii verbi ab eo mutati argutiam.</TextUnit>
    <TextUnit id="76" loc="1.4.1">ANTONIUS Iulianus rhetor perquam fuit honesti atque amoeni ingeni. Doctrina quoque iste utiliore ac delectabili veterumque elegantiarum cura et memoria multa fuit; ad hoc scripta omnia antiquiora tam curiose spectabat et aut virtutes pensitabat aut vitia rimabatur, ut iudicium esse factum ad amussim diceres.</TextUnit>
    <TextUnit id="77" loc="1.4.2">Is Iulianus super eo enthymemate, quod est in oratione M. Tullii,</TextUnit>
    <TextUnit id="78" loc="1.4.3">quam Pro Cn. Plancio dixit, ita existimavit—sed verba prius, de quibus iudicium ab eo factum est, ipsa ponam: Quamquam dissimilis est pecuniae debitio et gratiae. Nam qui pecuniam dissolvit, statim non habet id quod reddidit, qui autem debet, is retinet alienun; gratiam autem et qui refert habet, et qui habet in eo ipso quod habet refert. Neque ego nunc Plancio desinam debere, si hoc solvero, nec minus ei redderem voluntate ipsa, si hoc molestiae non accidisset — Crispum sane,</TextUnit>
    <TextUnit id="79" loc="1.4.4">inquit, agmen orationis rotundumque ac modulo ipso numerorum venustum, sed quod cum venia legendum sit verbi paulum ideo  inmutati, ut sententiae fides salva esset.</TextUnit>
    <TextUnit id="80" loc="1.4.5">Namque debitio gratiae et pecuniae conlata verbum utrubique servari postulat. Ita enim recte opposita inter sese gratiae pecuniaeque debitio videbitur, si et pecunia quidem deberi dicatur et gratia, sed quid eveniat in pecunia debita solutave, quid contra in gratia debita redditave, debitionis verbo utrimque servato disseratur.</TextUnit>
    <TextUnit id="81" loc="1.4.6">Cicero autem, inquit, cum gratiae pecuniaeque debitionem dissimilem esse dixisset eiusque sententiae rationem redderet, verbum 'debet' in pecunia ponit, in gratia ' habet' subicit pro debet; ita enim dicit: ' gratiam autem et qui refert habet, et qui habet in eo ipso quod habet refert.'</TextUnit>
    <TextUnit id="82" loc="1.4.7">Sed id verbum 'habet' cum proposita comparatione non satis convenit. Debitio enim gratiae, non habitio, cum pecunia confertur, atque ideo consequens quidem fuerat sic dicere: 'et qui debet in eo ipso quod debet refert'; sed absurdum et nimis coactum foret, si nondum redditam gratiam eo ipso redditam diceret, quia debetur.</TextUnit>
    <TextUnit id="83" loc="1.4.8">Inmutavit ergo, inquit, et subdidit verbum ei verbo, quod omiserat, finitimum, ut videretur et sensum debitionis conlatae non reliquisse et concinnitatem sententiae retinuisse. Ad hunc modum Iulianus enodabat diiudicabatque veterum scriptorum sententias, quae aput eum adulescentes delecti lectitabant.</TextUnit>
    <TextUnit id="84" loc="1.5.5arg">Quod Demosthenes rhetor cultu corporis atque vestitu probris obnoxio infamique munditia fuit; quodque item Hortensius orator, ob eiusmodi munditias gestumque in agendo histrionicum, Dionysiae saltatriculae cognomento compellatus est.</TextUnit>
    <TextUnit id="85" loc="1.5.1">DEMOSTHENEN traditum est vestitu ceteroque cultu corporis nitido venustoque nimisque accurato fuisse. Et hinc ei τὰ κομψὰ illa χλανίσκια et μαλακοὶ χιτωνίσκοι ab aemulis adversariisque probro data, hinc etiam turpibus indignisque in eum verbis non temperatum, quin parum vir et ore quoque polluto diceretur.</TextUnit>
    <TextUnit id="86" loc="1.5.2">Ad eundem modum Q. Hortensius omnibus ferme oratoribus aetatis suae, nisi M. Tullio, clarior, quod multa munditia et circumspecte compositeque indutus et amictus esset manusque eius inter agendum forent argutae admodum et gestuosae, maledictis compellationibusque probris iactatus est multaque in eum, quasi in histrionem, in ipsis causis atque iudiciis dicta sunt.</TextUnit>
    <TextUnit id="87" loc="1.5.3">Sed cum L. Torquatus, subagresti homo ingenio et infestivo, gravius acerbiusque apud consilium iudicum, cum de causa Sullae quaereretur, non iam histrionem eum esse diceret, sed gesticulariam Dionysiamque eum notissimae saltatriculae nomine appellaret, tum voce molli atque demissa Hortensius Dionysia, inquit, Dionysia malo equidem esse quam quod tu, Torquate, ἄμουσος, ἀναφρόδιτος, ἀπροσδιόνυσος.</TextUnit>
    <TextUnit id="88" loc="1.6.6arg">Verba ex oratione Metelli Numidici quam dixit in censura ad populum, cum eum ad uxores ducendas adhortaretur; eaque oratio quam ob causam reprehensa et quo contra modo defensa sit.</TextUnit>
    <TextUnit id="89" loc="1.6.1">MULTIS et eruditis viris audientibus legebatur oratio Metelli Numidici, gravis ac diserti viri, quam in censura dixit ad populum de ducendis uxoribus, cum eum ad matrimonia capessenda hortaretur. In ea oratione ita scriptum fuit:</TextUnit>
    <TextUnit id="90" loc="1.6.2">Si sine uxore pati possemus, Quirites, omnes ea molestia careremus; set quoniam ita natura tradidit, ut nec cum illis satis commode, nec sine illis ullo modo vivi possit, saluti perpetuae potius quam brevi voluptati consulendum est.</TextUnit>
    <TextUnit id="91" loc="1.6.3">Videbatur quibusdam, Q. Metellum censorem, cui consilium esset ad uxores ducendas populum hortari, non oportuisse de molestia incommodisque perpetuis rei uxoriae confiteri, neque id hortari magis esse quam dissuadere absterrereque; set contra in id potius orationem debuisse sumi dicebant, ut et nullas plerumque esse in matrimoniis molestias adseveraret et, si quae tamen accidere nonnumquam viderentur, parvas et leves facilesque esse toleratu diceret maioribusque eas emolumentis et  voluptatibus oblitterari easdemque ipsas neque omnibus neque naturae vitio, set quorundam maritorum culpa et iniustitia evenire.</TextUnit>
    <TextUnit id="92" loc="1.6.4">Titus autem Castricius recte atque condigne Metellum esse locutum existimabat. Aliter, inquit, censor loqui debet, aliter rhetor. rhetori concessum est, sententiis uti falsis, audacibus, versutis, subdolis, captiosis, si veri modo similes sint et possint movendos hominumn animos qualicunque astu inrepere. Praeterea turpe esse ait rhetori, si quid in mala causa destitutum atque inpropugnatum relinquat.</TextUnit>
    <TextUnit id="93" loc="1.6.5">Sed enim Metellum, inquit, "sanctum virum, illa gravitate et fide praeditum cum tanta honorum atque vitae dignitate aput populum Romanum loquentem, nihil decuit aliud dicere quam quod verum esse sibi atque omnibus videbatur, praesertim cum super ea re diceret quae cotidiana intellegentia et communi pervolgatoque vitae usu comprenderetur.</TextUnit>
    <TextUnit id="94" loc="1.6.6">De molestia igitur cunctis hominibus notissima confessus, fidem sedulitatis veritatisque commeritus, tum denique facile et procliviter, quod fuit rerum omnium validissimum atque verissimum i, persuasit civitatem salvam esse sine matrimoniorum frequentia non posse.</TextUnit>
    <TextUnit id="95" loc="1.6.7">Hoc quoque aliut ex eadem oratione Q. Metelli dignum esse existimavimus adsidua lectione non hercle minus quam quae a gravissimis philosophis  scripta sunt.</TextUnit>
    <TextUnit id="96" loc="1.6.8">Verba Metelli haec sunt: Di immortales plurimum possunt; sed non plus velle nobis debent quam parentes. At parentes, si pergunt liberi errare, bonis exheredant. Quid ergo nos ab immortalibus dissimile ius expectemus, nisi malis rationibus finem faciamus? Is demum deos propitios esse aecum est, qui sibi adversarii non sunt. Dii immortales virtutem adprobare, non adhibere debent.</TextUnit>
    <TextUnit id="97" loc="1.7.7arg">In hisce verbis Ciceronis ex oratione quinta in Verrem hanc sibi rem praesidio sperant futurum, neque mendum esse neque vitium, errareque istos qui bonos libros violant et futuram scribunt; atque ibi de quodam alio Ciceronis verbo dictum, quod probe scriptum perperam mutatur; et aspersa pauca de modulis numerisque orationis, quos Cicero avide sectatus est.</TextUnit>
    <TextUnit id="98" loc="1.7.1">IN oratione Ciceronis quinta In Verrem, libro spectatae fidei,</TextUnit>
    <TextUnit id="99" loc="1.7.2">Tironiana cura atque disciplina facto, ita scriptum fuit: "Homines tenues, obscuro loco nati, navigant; adeunt ad ea loca quae numquam antea adierant. Neque noti esse iis quo venerunt neque semper cum cognitoribus esse possunt, hac una tamen fiducia civitatis, non modo apud nostros magistratus, qui et legum et existimationis periculo  continentur, neque apud cives solum Romanos, qui et sermonis et iuris et multarum rerum societate iuncti sunt, fore se tutos arbitrantur, sed quocumque venerint, hanc sibi rem praesidio sperant futurum.</TextUnit>
    <TextUnit id="100" loc="1.7.3">Videbatur compluribus in extremo verbo menda esse. Debuisse enim scribi putabant non futurum, sed futuram, neque dubitabant quin liber emendandus esset, ne, ut in Plauti comoedia moechus, sic enim mendae suae inludiabant, ita in Ciceronis oratione soloecismus esset manifestarius.</TextUnit>
    <TextUnit id="101" loc="1.7.4">Aderat forte ibi amicus noster, homo lectione multa exercitus, cui pleraque omnia veterum litterarum quaesita, meditata evigilataque erant.</TextUnit>
    <TextUnit id="102" loc="1.7.5">Is, libro inspecto, ait nullum esse in eo verbo neque mendum neque vitium et Ciceronem probe ac vetuste locutum.</TextUnit>
    <TextUnit id="103" loc="1.7.6">Nam futurum, inquit, non refertur ad rem, sicut legentibus temere et incuriose videtur, neque pro participio positum est, set verbum est indefinitum, quod Graeci appellant ἀπαρέμφατον, neque numeris neque generibus praeserviens,</TextUnit>
    <TextUnit id="104" loc="1.7.7">set liberum undique et impromiscum, quali C. Gracchus verbo usus est in oratione cuius titulus est De P. Popilio circum Conciliabula, in qua ita scriptum est: ' Credo ego inimicos meos hoc dicturum.' 'Inimicos dicturum,' inquit, non 'dicturos'; videturne ea ratione positum esse aput Gracchum 'dicturum,'</TextUnit>
    <TextUnit id="105" loc="1.7.8">qua est aput  Ciceronem 'futurum'? Sicut in Graeca oratione sine ulla vitii suspicione omnibus numeris generibusque sine discrimine tribuuntur huiuscemodi verba: ἐρεῖν, ποιήσειν, ἔσεσθαι et similia.</TextUnit>
    <TextUnit id="106" loc="1.7.9">In Claudi quoque Quadrigarii tertio Annali verba haec esse dixit: I dum conciderentur, hostium copias ibi occupatas futurum ; in duodevicesimo Annali eiusdem Quadrigarii principium libri sic scriptum: Si pro tua bonitate et nostra voluntate tibi valitudo subpetit, est quod speremus deos bonis benefacturum ;</TextUnit>
    <TextUnit id="107" loc="1.7.10">item in Valerii Antiatis libro quarto vicesimo simili modo scriptum esse: Si eae res divinae factae recteque perlitatae essent, haruspices dixerunt omnia ex sententia processurum esse. Plautus etiam in Casina,</TextUnit>
    <TextUnit id="108" loc="1.7.11">cum de puella loqueretur, 'occisurum' dixit, non occisuram,' his verbis:  Etiamne habet Casina gladium? Habét, sed duós.—Quid duós? —Alteró te Occísurum aít, alteró vilicum.</TextUnit>
    <TextUnit id="109" loc="1.7.12">Item Laberius in Gemellis:  Nón putavi (inquit) hoc eám facturum.</TextUnit>
    <TextUnit id="110" loc="1.7.13">Non ergo isti omnes soloecismus quid esset ignorarunt, sed et Gracchus 'dicturum' et Quadrigarius 'futurum' et' facturum' et Antias ' processurum et Plautus 'occisurum' et Laberius 'facturum' indefinito modo dixerunt,</TextUnit>
    <TextUnit id="111" loc="1.7.14">qui modus neque in numeros neque in personas neque in tempora neque in genera  distrahitur, sed omnia istaec una eademque declinatione complectitur,</TextUnit>
    <TextUnit id="112" loc="1.7.15">sicuti M. Cicero ' futurum' dixit non virili genere neque neutro, soloecismus enim plane foret, sed verbo usus est ab omni necessitate generum absoluto.</TextUnit>
    <TextUnit id="113" loc="1.7.16">Idem autem ille amicus noster in eiusdem M. Tullii oratione, quae est De imperio Cn. Pompei, ita scriptum esse a Cicerone dicebat atque ipse ita lectitabat: Cum vestros portus, atque eos portus quibus vitam ac spiritum ducitis, in praedonum fuisse potestatem sciatis,</TextUnit>
    <TextUnit id="114" loc="1.7.17">neque soloecismum esse aiebat in potestatem fuisse, ut vulgus semidoctum putat, sed ratione dictum certa et proba contendebat, qua et Graeci ita uterentur; et Plautus, verborum Latinorum elegantissimus, in Amphitruone dixit:  número mihi in mentem fuit, non, ut dici solitum est, in mente.</TextUnit>
    <TextUnit id="115" loc="1.7.18">Sed enim praeter Plautum, cuius ille in praesens exemplo usus est, multam nos quoque apud veteres scriptores locutionum talium copiam offendimus atque his vulgo adnotamentis inspersimus.</TextUnit>
    <TextUnit id="116" loc="1.7.19">Ut et rationem autem istam missam facias et auctoritates, sonus tamen et positura ipsa verborum satis declarat id potius ἐπιμελείᾳ τῶν λέξεων modulamentisque orationis M. Tullii convenisse, ut, quoniam utrumvis dici  Latine posset, potestatem dicere mallet, non potestate.</TextUnit>
    <TextUnit id="117" loc="1.7.20">Illud enim sic compositum iucundius ad aurem completiusque, insuavius hoc imperfectiusque est, si modo ita explorata aure homo sit, non surda nec iacenti; sicuti est hercle quod explicavit dicere maluit quam explicuit, quod esse iam usitatius coeperat. Verba sunt haec ipsius ex oratione, quam De inperio Cn. Pompei habuit: Testis est Sicilia, quam, multis undique cinctam periculis, non terrore belli, sed consilii celeritate explicavit. At si explicuit diceret, inperfecto et debili numero verborum sonus clauderet.</TextUnit>
    <TextUnit id="118" loc="1.8.8arg">Historia in libris Sotionis philosophi reperta super Laide meretrice et Demosthene rhetore.</TextUnit>
    <TextUnit id="119" loc="1.8.1">SOTION ex peripatetica disciplina haut sane ignobilis vir fuit. Is librum multae variaeque historiae refertum composuit eumque inscripsit κέρας ̓αμαλθείας   εα vοχ ηοξ φερμε vαλετ, ταμθυαμ σι διξας ξορνυμ ξοπιαε.  ιν εο λιβρο συπερ δεμοστηενε ρηετορε ετ λαιδε μερετριξε ηιστορια ηαεξ σξριπτα εστ: λαις, ινθυιτ, ξοριντηια οβ ελεγαντιαμ vενυστατεμθυε φορμαε γρανδεμ πεξυνιαμ δεμερεβατ ξονvεντυσθυε αδ εαμ διτιορυμ ηομινυμ εχ ομνι γραεξια ξελεβρες εραντ, νεθυε αδμιττεβατυρ νισι θυι δαβατ θυοδ ποποσξερατ;  ποσξεβατ αυτεμ ιλλα νιμιυμ θυαντυμ.  ηινξ αιτ νατυμ εσσε ιλλυδ φρεθυενς απυδ γραεξος αδαγιυμ:  οὐ παντὸς ἀνδρὸς ἐς κόρινθον ἔσθ' ὁ πλοῦς, quod frustra iret Corinthum ad Laidem qui non quiret dare quod posceretur.</TextUnit>
    <TextUnit id="120" loc="1.8.5">Ad hanc ille Demosthenes clanculum adit et ut sibi copiam sui faceret petit. At Lais μυρίας δραχμὰς poposcit— hoc facit nummi nostratis denarium decem milia.</TextUnit>
    <TextUnit id="121" loc="1.8.6">Tali petulantia mulieris atque pecuniae magnitudine ictus expavidusque Demosthenes avertitur et discedens 'ego,' inquit, 'paenitere tanti non emo. ' Sed Graeca ipsa, quae fertur dixisse, lepidiora sunt: οὐκ ὠνοῦμαι, inquit, μυρίων δραχμῶν μεταμέλειαν.</TextUnit>
    <TextUnit id="122" loc="1.9.9arg">Quis modus fuerit, quis ordo disciplinae Pythagoricae, quantumque temporis imperatum observatumque sit discendi simul ac tacendi.</TextUnit>
    <TextUnit id="123" loc="1.9.1">ordo atque ratio Pythagorae, ac deinceps familiae et successionis eius, recipiendi instituendique discipulos huiuscemodi fuisse traditur:</TextUnit>
    <TextUnit id="124" loc="1.9.2">Iam a principio adulescentes qui sese ad discendum obtulerant εφυ- σιογνωμόνει. Id verbum significat, mores naturasque hominum coniectatione quadam de oris et  vultus ingenio deque totius corporis filo atque habitu sciscitari.</TextUnit>
    <TextUnit id="125" loc="1.9.3">tum qui exploratus ab eo idoneusque inventus fuerat recipi in disciplinam statim iubebat et tempus certum tacere; non omnes idem, sed alios aliud tempus pro aestimato captu sollertiae.</TextUnit>
    <TextUnit id="126" loc="1.9.4">Is autem qui tacebat quae dicebantur ab aliis audiebat, neque percontari, si parum intellexerat, commentari quae audierat fas erat; sed non minus quisquam tacuit quam biennium: hi prorsus appellabantur intra tempus tacendi audiendique ἀκουστικοί.</TextUnit>
    <TextUnit id="127" loc="1.9.5">Ast ubi res didicerant rerum omnium difficillimas, tacere audireque, atque esse iam coeperant silentio eruditi cui erat nomen ἐχεμυθία, tum verba facere et quaerere, quaeque audissent scribere, et quae ipsi opinarentur expromere potestas erat;</TextUnit>
    <TextUnit id="128" loc="1.9.6">hi dicebantur in eo tempore μαθηματικοί, ab his scilicet artibus quas iam discere atque meditari inceptaverant: quoniam geometriam, gnomonicam, musicam ceterasque item disciplinas altiores μαθήματα veteres Graeci appellabant; vulgus autem, quos gentilicio vocabulo Chaldaeos dicere oportet, mathematicos dicit.</TextUnit>
    <TextUnit id="129" loc="1.9.7">Exinde, his scientiae studiis ornati, ad perspicienda mundi opera et principia  naturae procedebant ac tunc denique nominabantur ἀθεώρητοι, ἄμουσοι, ἀγεωμέτρητοι,</TextUnit>
    <TextUnit id="130" loc="1.9.8">Haec eadem super Pythagora noster Taurus cum dixisset: Nunc autem, inquit, isti qui repente pedibus inlotis ad philosophos devertunt, non est hoc satis quod sunt omnino ἀθεώρητοι, ἄμουσοι, ἀγεωμέτρητοι, sed legem etiam dant qua philosophari discant.</TextUnit>
    <TextUnit id="131" loc="1.9.9">Alius ait 'hoc me primum doce,' item alius 'hoc volo,' inquit, ' discere, istud nolo'; hic a Symposio Platonis incipere gestit propter Alcibiadae comisationem, ille a Phaedro propter Lysiae orationem.</TextUnit>
    <TextUnit id="132" loc="1.9.10">Est etiam, inquit, pro Iuppiter! qui Platonem legere postulet non vitae ornandae, sed linguae orationisque comendae gratia, nec ut modestior fiat, sed ut lepidior.</TextUnit>
    <TextUnit id="133" loc="1.9.11">Haec Taurus dicere solitus, novicios philosophorum sectatores cum veteribus Pythagoricis pensitans.</TextUnit>
    <TextUnit id="134" loc="1.9.12">Sed id quoque non Praetereundum est, quod omnes, simul atque a Pythagora in cohortem illam disciplinarum recepti erant, quod quisque familiae, pecuniae habebat in medium dabat et coibatur societas inseparabilis, tamquam illud fuit anticum consortium, quod iure atque verbo Romano appellabatur ercto non cito.</TextUnit>
    <TextUnit id="135" loc="1.10.10arg">Quibus verbis compellaverit Favorinus philosophus adulescentem casce nimis et prisce loquentem.</TextUnit>
    <TextUnit id="136" loc="1.10.1">FAVORINUS philosophus adulescenti veterum verborum cupidissimo et plerasque voces nimis priscas et ignotas in cotidianis communibusque sermonibus expromenti: Curius, inquit, et Fabricius et Coruncanius, antiquissimi viri, et his antiquiores Horatii illi trigemini, plane ac dilucide cum suis fabulati sunt neque Auruncorum aut Sicanorum aut Pelasgorum, qui primi coluisse Italiam dicuntur, sed aetatis suae verbis locuti sunt;</TextUnit>
    <TextUnit id="137" loc="1.10.2">tu autem, proinde quasi cum matre Euandri nunc loquare, sermone abhinc multis annis iam desito uteris, quod scire atque intellegere neminem vis quae dicas. Nonne, homo inepte, ut quod vis abunde consequaris, taces?</TextUnit>
    <TextUnit id="138" loc="1.10.3">Sed antiquitatem tibi placere ais, quod honesta et bona et sobria et modesta sit.</TextUnit>
    <TextUnit id="139" loc="1.10.4">Vive ergo moribus praeteritis, loquere verbis praesentibus atque id, quod a C. Caesare, excellentis ingenii ac prudentiae viro, in primo De Analogia libro scriptum est, habe semper in memoria atque in pectore, ut tamquam scopulum, sic fugias inauditum atque insolens verbum.</TextUnit>
    <TextUnit id="140" loc="1.11.11arg">Quod Thucydides, scriptor inclitus, Lacedaemonios in acie non tuba, sed tibiis esse usos dicit verbaque eius super ea re posita; quodque Herodotus Alyattem regem fidicinas in procinctu habuisse tradit; atque inibi quaedam notata de Gracchi fistula contionaria.</TextUnit>
    <TextUnit id="141" loc="1.11.1">AUCTOR historiae Graecae gravissimus Thucydides, Lacedaemonios, summos bellatores, non cornuum tubarumve signis, sed tibiarum modulis in proeliis esse usos refert, non prorsus ex aliquo ritu religionum neque rei divinae gratia neque autem ut excitarentur atque evibrarentur animi, quod cornua et litui moli untur; sed contra, ut moderatiores modulatioresque fierent, quod tibicinis numeris vis temperatur.</TextUnit>
    <TextUnit id="142" loc="1.11.2">Nihil adeo in congrediendis hostibus atque in principiis proeliorum ad salutem virtutemque aptius rati, quam si permulti sonis mitioribus non inmodice ferocirent.</TextUnit>
    <TextUnit id="143" loc="1.11.3">Cum procinctae igitur classes erant et instructa acies coeptumque in hostem progredi tibicines inter exercitum positi canere inceptabant.</TextUnit>
    <TextUnit id="144" loc="1.11.4">Ea ibi praecentione tranquilla et delectabili atque adeo venerabili ad quandam quasi militaris musicae disciplinam vis et impetus militum, ne sparsi dispalatique proruerent, cohibebatur.</TextUnit>
    <TextUnit id="145" loc="1.11.5">Sed ipsius illius egregii scriptoris uti verbis libet, quae et dignitate et fide graviora sunt: καὶ μετὰ  ταῦτα ἡ ξύνοδος ἦν: ̓αργεῖοι μὲν καὶ οἱ σύμμαχοι ἐντόνως καὶ ὀργῇ χωροῦντες, λακεδαιμόνιοι δὲ βραδέως καὶ ὑπὸ αὐλητῶν πολλῶν, νόμου ἐγκαθεστώτων, οὐ τοῦ θείου χάριν, ἀλλ' ἵνα ὁμαλῶς μετὰ ῥυθμοῦ βαίνοντες προσέλθοιεν καὶ μὴ διασπασθείη αὐτοῖς ἡ τάξις, ὅπερ φιλεῖ τὰ μεγάλα στρατόπεδα ἐν ταῖς προσόδοις ποιεῖν</TextUnit>
    <TextUnit id="146" loc="1.11.6">Cretenses quoque proelia ingredi solitos memoriae datum est praecinente ac praemoderante cithara gressibus;</TextUnit>
    <TextUnit id="147" loc="1.11.7">Alyattes autem, rex terrae Lydiae, more atque luxu barbarico praeditus, cum bellum Milesiis faceret, ut Herodotus in Historiis tradit, concinentes habuit fistulatores et fidicines atque feminas etiam tibicinas in exercitu atque in procinctu habuit, lascivientium delicias conviviorum.</TextUnit>
    <TextUnit id="148" loc="1.11.8">Sed enim Achaeos Homerus pugnam indipisci ait non fidicularum tibiarumque, sed mentium animorumque concentu conspiratuque tacito nitibundos:  οἱ δ̓ ἄρ' ἴσαν σιγῇ μένεα πνείοντες ̓αχαιοί, ̓εν θυμῷ μεμαῶτες ἀλεξέμεν ἀλλήλοισιν</TextUnit>
    <TextUnit id="149" loc="1.11.9">Quid ille vult ardentissimus clamor militum Romanorum, quem in congressibus proeliorum fieri solitum scriptores annalium memoravere? Contrane institutum fiebat antiquae disciplinae tam probabile? An tum et gradu clementi et silentio est opus, cum ad hostem itur in conspectu longinquo procul distantem, cum vero prope ad manus ventum est tum iam e propinquo hostis et impetu propulsandus et clamore terrendus est?</TextUnit>
    <TextUnit id="150" loc="1.11.10">Ecce autem per tibicinia Laconica tibiae quoque illius contionariae in mentem venit, quam C. Graccho cum populo agente praeisse ac praeministrasse modulos ferunt.</TextUnit>
    <TextUnit id="151" loc="1.11.11">Sed nequaquam sic est, ut a vulgo dicitur, canere tibia solitum qui pone eum loquentem staret, et variis modis tum demulcere animum actionemque eius, tum intendere.</TextUnit>
    <TextUnit id="152" loc="1.11.12">Quid enim foret ista re ineptius, si, ut planipedi saltanti, ita Graccho contionanti numeros et modos et frequentamenta quaedam varia tibicen incineret?</TextUnit>
    <TextUnit id="153" loc="1.11.13">Sed qui hoc compertius memoriae tradiderunt, stetisse in circumstantibus dicunt occultius, qui fistula brevi sensim graviusculum sonum inspiraret ad reprimendum sedandumque inpetus vocis eius effervescentes;</TextUnit>
    <TextUnit id="154" loc="1.11.14">namque inpulsu et instinctu extraneo naturalis illa Gracchi vehementia indiguisse, non, opinor, existimanda est.</TextUnit>
    <TextUnit id="155" loc="1.11.15">M. tamen Cicero fistulatorem istum utrique rei adhibitum esse a Graccho putat, ut sonis tum placidis tum citatis aut demissam iacentemque orationem eius erigeret aut ferocientem saevientemque cohiberet. Verba ipsius Ciceronis apposui:</TextUnit>
    <TextUnit id="156" loc="1.11.16">Itaque idem Gracchus, quod potes audire, Catule, ex Licinio cliente tuo, litterato homine, quem servum sibi habuit ad manum, cum eburnea solitus est habere fistula, qui staret occulte post ipsum cum contionaretur, peritum hominem, qui inflaret celeriter eum sonum, qui illum aut remissum excitaret aut a contentione revocaret.</TextUnit>
    <TextUnit id="157" loc="1.11.17">Morem autem illum ingrediendi ad tibicinum modulos proelii institutum esse a Lacedaemonis, Aristoteles in libris Problematon scripsit, quo manifestior fieret exploratiorque militum securitas et alacritas.</TextUnit>
    <TextUnit id="158" loc="1.11.18">Nam diffidentiae, inquit, et timori cum ingressione huiuscemodi minime convenit et maesti atque formidantes ab hac tam intrepida ac tam decora incedendi modulatione alieni sunt.</TextUnit>
    <TextUnit id="159" loc="1.11.19">Verba pauca Aristotelis super ea re apposui: διὰ τί, ἐπειδὰν κινδυνεύειν μέλλωσιν, πρὸς αὐλὸν ἐμβαίνουσιν; ἵνα τοὺς δειλοὺς ἀσχημονοῦντας γινώσκωσιν. * * *</TextUnit>
    <TextUnit id="160" loc="1.12.12arg">Virgo Vestae quid aetatis et ex quali familia et quo ritu quibusque caerimoniis et religionibus ac quo nomine a pontifice maximo capiatur, et quo statim iure esse incipiat simul atque capta est; quodque, ut Labeo dicit, nec intestato cuiquam nec eius intestatae quisquam iure heres est.</TextUnit>
    <TextUnit id="161" loc="1.12.1">QUI de virgine capienda scripserunt, quorum diligentissime scripsit Labeo Antistius, minorem quam annos sex, maiorem quam annos decem natam, negaverunt capi fas esse;</TextUnit>
    <TextUnit id="162" loc="1.12.2">item quae non sit patrima et matrima;</TextUnit>
    <TextUnit id="163" loc="1.12.3">item quae lingua debili sensuve aurium deminuta aliave qua corporis labe insignita sit;</TextUnit>
    <TextUnit id="164" loc="1.12.4">item  quae ipsa aut cuius pater emancipatus sit, etiamsi vivo patre in avi potestate sit;</TextUnit>
    <TextUnit id="165" loc="1.12.5">item cuius parentes alter amboue servitutem servierunt aut in negotiis sordidis versantur.</TextUnit>
    <TextUnit id="166" loc="1.12.6">Set et eam cuius soror ad id sacerdotium lecta est excusationem mereri aiunt; item cuius pater flamen aut augur aut quindecimvirum sacris faciundis aut septemvirum epulonum aut Salius est.</TextUnit>
    <TextUnit id="167" loc="1.12.7">Sponsae quoque pontificis et tubicinis sacrorum filiae vacatio a sacerdotio isto tribui solet.</TextUnit>
    <TextUnit id="168" loc="1.12.8">Praeterea Capito Ateius scriptum reliquit, neque eius legendam filiam qui domicilium in Italia non haberet, et excusandam eius qui liberos tres haberet.</TextUnit>
    <TextUnit id="169" loc="1.12.9">Virgo autem Vestalis simul est capta atque in atrium Vestae deducta et pontificibus tradita est, eo statim tempore sine emancipatione ac sine capitis minutione e patris potestate exit et ius testamenti faciundi adipiscitur.</TextUnit>
    <TextUnit id="170" loc="1.12.10">De more autem rituque capiundae virginis litterae quidem antiquiores non extant, nisi quae capta prima  est a Numa rege esse captam.</TextUnit>
    <TextUnit id="171" loc="1.12.11">Sed Papiam legem invenimus, qua cavetur ut pontificis maximi arbitratu virgines e populo viginti legantur sortitioque in contione ex eo numero fiat et cuius sors virginis ducta erit, ut eam pontifex maximus capiat eaque Vestae fiat.</TextUnit>
    <TextUnit id="172" loc="1.12.12">Sed ea sortitio ex lege Papia non necessaria nunc videri solet. Nam si quis honesto loco natus adeat pontificem maximum atque offerat ad sacerdotium filiam suam, cuius dumtaxat salvis religionum observationibus ratio haberi possit, gratia Papiae legis per senatum fit.</TextUnit>
    <TextUnit id="173" loc="1.12.13">Capi autem virgo propterea dici videtur, quia pontificis maximi manu prensa ab eo parente in cuius potestate est, veluti bello capta, abducitur.</TextUnit>
    <TextUnit id="174" loc="1.12.14">In libro primo Fabii Pictoris, quae verba pontificem maximum dicere oporteat, cum virginem capiat, scriptum est. Ea verba haec sunt: Sacerdotem Vestalem, quae sacra faciat quae ius siet sacerdotem Vestalem facere pro populo Romano Quiritibus, uti quae optima lege fuit, ita te, Amata, capio.</TextUnit>
    <TextUnit id="175" loc="1.12.15">Plerique autem capi virginem solam debere dici putant. Sed flamines quoque Diales, item pontifices et augures capi dicebantur.</TextUnit>
    <TextUnit id="176" loc="1.12.16">L. Sulla Rerum Gestarum libro secundo ita scripsit: P. Cornelius, cui primum cognomen Sullae impositum est, flamen Dialis captus.</TextUnit>
    <TextUnit id="177" loc="1.12.17">M. Cato de Lusitanis,  cum Servium Galbam accusavit : Tamen dicunt deficere voluisse. Ego me nunc volo ius pontificium optime scire; iamne ea causa pontifex capiar? Si volo augurium optime tenere, ecquis me ob eam rem augurem capiat?</TextUnit>
    <TextUnit id="178" loc="1.12.18">Praeterea in commentariis Labeonis, quae ad duodecim Tabulas composuit, ita scriptum est: Virgo Vestalis neque heres est cuiquam intestato, neque intestatae quisquam, sed bona eius in publicum redigi aiunt. Id quo iure fiat, quaeritur.</TextUnit>
    <TextUnit id="179" loc="1.12.19">Amata inter capiendum a pontifice maximo appellatur, quoniam quae prima capta est hoc fuisse nomen traditum est.</TextUnit>
    <TextUnit id="180" loc="1.13.13arg">Quaesitum esse in philosophia, quidnam foret in recepto mandato rectius, idne omnino facere quod mandatum est, an nonnumquam etiam contra, si id speres ei qui mandavit utilius fore; superque ea quaestione expositae diversae sententiae.</TextUnit>
    <TextUnit id="181" loc="1.13.1">IN officiis capiendis, censendis iudicandisque, quae καθήκοντα philosophi appellant, quaeri solet an negotio tibi dato et quid omnino faceres definite. contra quid facere debeas, si eo facto videri possit  res eventura prosperius exque utilitate eius qui id tibi negotium mandavit.</TextUnit>
    <TextUnit id="182" loc="1.13.2">Anceps quaestio et in utramque partem a prudentibus viris arbitrata est.</TextUnit>
    <TextUnit id="183" loc="1.13.3">Sunt enim non pauci qui sententiam suam una in parte defixerint et re semel statuta deliberataque ab eo cuius id negotium pontificiumque esset, nequaquam putaverint contra dictum eius esse faciendum, etiamsi repentinus aliqui casus rem commodius agi posse polliceretur; ne, si spes fefellisset, culpa inpatientiae et poena indeprecabilis subeunda esset;</TextUnit>
    <TextUnit id="184" loc="1.13.4">si res forte melius vertisset, dis quidem gratia habenda, sed exemplum tamen intromissum videretur, quo bene consulta consilia religione mandati soluta corrumperentur.</TextUnit>
    <TextUnit id="185" loc="1.13.5">Alii existimaverunt incommoda prius quae metuenda essent, si res gesta aliter foret quam imperatum est, cum emolumento spei pensitanda esse et, si ea leviora minoraque, utilitas autem contra gravior et amplior spe quantum potest firma ostenderetur, tum posse adversum mandata fieri censuerunt, ne oblata divinitus rei bene gerendae occasio amitteretur;</TextUnit>
    <TextUnit id="186" loc="1.13.6">neque timendum exemplum non parendi crediderunt, si rationes dumtaxat huiuscemodi non abessent.</TextUnit>
    <TextUnit id="187" loc="1.13.7">Cumprimis autem respiciendum putaverunt ingenium naturamque illius cuia res praeceptumque esset: ne ferox, durus, indomitus  inexorabilisque sit, qualia fuerunt Postumiana imperia et Manliana.</TextUnit>
    <TextUnit id="188" loc="1.13.8">Nam si tali praeceptori ratio reddenda sit, nihil faciendum esse monuerunt aliter quam praeceptum est.</TextUnit>
    <TextUnit id="189" loc="1.13.9">Instructius deliberatiusque fore arbitramur theorematium hoc de mandatis huiuscemodi obsequendis, si exemplum quoque P. Crassi Muciani, clari atque incluti viri, apposuerimus.</TextUnit>
    <TextUnit id="190" loc="1.13.10">Is Crassus a Sempronio Asellione et plerisque aliis historiae Romanae scriptoribus traditur habuisse quinque rerum bonarum maxima et praecipua: quod esset ditissimus, quod nobilissimus, quod eloquentissimus, quod iuris consultissimus, quod pontifex maximus.</TextUnit>
    <TextUnit id="191" loc="1.13.11">Is cum in consulatu obtineret Asiam provinciam et circumsedere oppugnareque Leucas pararet opusque esset firma atque procera trabe, qui arietem faceret quo muros eius oppidi quateret, scripsit ad magistrum ἀρχιτεκτόνων Mylattensium, sociorum amicorumque populi Romani, ut ex malis duobus, quos apud eos vidisset, uter maior esset eum mittendum curaret.</TextUnit>
    <TextUnit id="192" loc="1.13.12">Tum magister ἀρχιτεκτόνων comperto quamobrem malum desideraret, non, uti iussus erat, maiorem, sed quem esse magis idoneum aptioremque faciendo arieti  facilioremque portatu existimabat, minorem misit.</TextUnit>
    <TextUnit id="193" loc="1.13.13">Crassus eum vocari iussit et, cum interrogasset cur non quem iusserat misisset, causis rationibusque quas dictitabat spretis, vestimenta detrahi imperavit virgisque multum cecidit, corrumpi atque dissolvi officium omne imperantis ratus. si quis ad id quod facere iussus est non obsequio debito, sed consilio non desiderato respondeat.</TextUnit>
    <TextUnit id="194" loc="1.14.14arg">Quid dixerit feceritque C. Fabricius, magna vir gloria magnisque rebus gestis, sed familiae pecuniaeque inops, cum ei Samnites tamquam indigent grave aurum donarent.</TextUnit>
    <TextUnit id="195" loc="1.14.1">IULIUS Hyginus, in libro De Vita Rebusque inlustrium Virorum sexto, legatos dicit a Samnitibus ad C. Fabricium, imperatorem populi Romani, venisse et memoratis multis magnisque rebus quae bene ac benivole post redditam pacem Samnitibus fecisset, obtulisse dono grandem pecuniam orasseque uti acciperet utereturque, atque id facere Samnites dixisse, quod viderent multa ad splendorem domus atque victus defieri neque pro amplitudine dignitateque lautum paratum esse.</TextUnit>
    <TextUnit id="196" loc="1.14.2">tum Fabricium planas manus ab auribus ad oculos et infra deinceps ad nares et ad os et ad gulam atque inde porro ad ventrem imum deduxisse et legatis ita respondisse: dum illis omnibus membris quae attigisset obsistere atque imperare posset, numquam quicquam defuturum;  propterea se pecuniam qua nihil sibi esset usus ab his quibus eam sciret usui esse non accipere.</TextUnit>
    <TextUnit id="197" loc="1.15.15arg">Quam inportunum vitium plenumque odii sit futilis inanisque loquacitas, et quam multis in locis a principibus utriusque linguae viris detestatione iusta culpata sit.</TextUnit>
    <TextUnit id="198" loc="1.15.1">QUI sunt leves et futiles et importuni locutores quique nullo rerum pondere innixi verbis uvidis et lapsantibus diffluunt, eorum orationem bene existimatum est in ore nasci, non in pectore, linguam autem debere aiunt non esse liberam nec vagam, sed vinclis de pectore imo ac de corde aptis moveri et quasi gubernari.</TextUnit>
    <TextUnit id="199" loc="1.15.2">Sed enim videas quosdam scatere verbis sine ullo iudicii negotio cum securitate multa et profunda, ut loquentes plerumque videantur loqui sese nescire.</TextUnit>
    <TextUnit id="200" loc="1.15.3">Ulixen contra Homerus, virum sapienti facundia praeditum, vocem mittere ait non ex ore, sed ex pectore, quod scilicet non ad sonum magis habitumque vocis quam ad sententiarum penitus conceptarum altitudinem pertineret, petulantiaeque verborum coercendae vallum esse oppositum dentium luculente dixit, ut loquendi temeritas non cordis tantum custodia atque vigilia cohibeatur, sed et quibusdam quasi excubiis in ore positis saepiatur.  Homerica,</TextUnit>
    <TextUnit id="201" loc="1.15.4">de quibus supra dixi, haec sunt:  ̓αλλ' ὅτε δὴ ὄπα τε μεγάλην ἐκ στήθεος εἵη, et:  ποῖόν σε ἔπος φύγεν ἕρκος ὀδόντων.</TextUnit>
    <TextUnit id="202" loc="1.15.5">M. Tullii quoque verba posui, quibus stultam et inanem dicendi copiam graviter et vere detestatus est:</TextUnit>
    <TextUnit id="203" loc="1.15.6">Dummodo, inquit, hoc constet, neque infantiam eius, qui rem norit, sed eam explicare dicendo non queat, neque inscientiam illius, cui res non subpetat, verba non desint, esse laudandam; quorum si alterum sit optandum, malim equidem indisertam prudentiam quam stultam loquacitatem.</TextUnit>
    <TextUnit id="204" loc="1.15.7">Item in libro De Oratore primo verba haec posuit: Quid enim est tam furiosum quam verborum vel optimorum atque ornatissimorum sonitus inanis, nulla subiecta sententia nec scientia?</TextUnit>
    <TextUnit id="205" loc="1.15.8">Cumprimis autem M. Cato atrocissimus huiusce vitii insectator est.</TextUnit>
    <TextUnit id="206" loc="1.15.9">Namque in oratione, quae inscripta est Si se Caelius tribunus plebis appellasset, Numquam, inquit, tacet, quem morbus tenet loquendi tamquam veternosum bibendi atque dormiendi. Quod si non conveniatis, cum convocari iubet, ita cupidus orationis conducat, qui auscultet. Itaque auditis, non auscultatis, tamquam pharmacopolam. Nam eius verba audiuntur, verum  se ei nemo committit, si aeger est.</TextUnit>
    <TextUnit id="207" loc="1.15.10">Idem Cato in eadem oratione eidem M. Caelio tribuno plebi vilitatem obprobrans non loquendi tantum, verum etiam tacendi: Frusto, inquit, panis conduci potest, vel uti taceat vel uti loquatur.</TextUnit>
    <TextUnit id="208" loc="1.15.11">Neque non merito Homerus unum ex omnibus Thersitam ἀμετροεπῆ et ἀκριτόμυθον appellat verbaque illius multa et ἄκοσμα strepentium sine modo graculorum similia esse dicit. Quid enim est aliud ἐκολώα?</TextUnit>
    <TextUnit id="209" loc="1.15.12">Eupolidis quoque versus de id genus hominibus consignatissime factus est:  λαλεῖν ἄριστος, ἀδυνατώτατος λέγειν, quod Sallustius noster imitari volens sic scribit:</TextUnit>
    <TextUnit id="210" loc="1.15.14">Loquax, inquit, magis quam facundus. Quapropter Hesiodus, poetarum prudentissimus, linguam non vulgandam, sed recondendam esse dicit proinde ut thesaurum, eiusque esse in promendo gratiam plurimam, si modesta et parca et modulata sit:  γλώσσης τοι θησαυρὸς ἐν ἀνθρώποισιν ἄριστος, φειδωλῆς πλείστη δὲ χαρις κατὰ μέτροι ἰούσης, Epicharmium quoque illud non inscite se habet:</TextUnit>
    <TextUnit id="211" loc="1.15.15">οὐ λέγειν τύγ' ἐσσὶ δεινός, ἀλλὰ σιγᾶν ἀδύνατος, ex quo hoc profecto sumptum est:</TextUnit>
    <TextUnit id="212" loc="1.15.16">Qui cum loqui non posset, tacere non potuit.</TextUnit>
    <TextUnit id="213" loc="1.15.17">Favorinum ego audivi dicere versus istos Euripidi:  ̓αχαλίνων στομάτων ̓ανόμου τ' ἀφροσύνας τὸ τέλος δυστυχία, non de his tantum factos accipi debere, qui impia aut inlicita dicerent, sed vel maxime de hominibus quoque posse dici stulta et inmodica blaterantibus, quorum lingua tam prodiga infrenisque sit, ut fluat semper et aestuet conluvione verborum taeterrima, quod genus homines a Graecis significantissimo vocabulo κατάγλωσσοι appellantur.</TextUnit>
    <TextUnit id="214" loc="1.15.18">Valerium Probum, grammaticum inlustrem, ex familiari eius, docto viro, comperi, Sallustianum illud, satis eloquentiae, sapientiae parum, brevi antequam vita decederet, sic legere coepisse et sic a Sallustio relictum affirmavisse: satis loquentiae, sapientiae parum, quod loquentia novatori verborum Sallustio maxime congrueret, eloquentia cum insipientia minime conveniret.</TextUnit>
    <TextUnit id="215" loc="1.15.19">Huiuscemodi autem loquacitatem verborumque turbam magnitudine inani vastam facetissimus poeta Aristophanes insignibus vocabulis denotavit in his versibus:  ̓́ανθρωπον ἀγριοποιόν, αὐθαδόστομον, ̓́εχοντ' ἀχάλινον, ἀκρατές, ἀπύλωτον στόμα, ̓απεριλάλητον, κομποφακελορρήμονα,</TextUnit>
    <TextUnit id="216" loc="1.15.20">neque minus insigniter veteres quoque nostri hoc genus homines in verba proiectos locutuleios et blaterones et linguaces dixerunt</TextUnit>
    <TextUnit id="217" loc="1.16.16arg">Quod verba istaec Quadrigari ex Annali tertio, ibi mille hominum occiditur, non licenter neque de poetarum figura, sed ratione certa et proba grammaticae disciplinae dicta sunt.</TextUnit>
    <TextUnit id="218" loc="1.16.1">QUADRIGARIUS in tertio Annalium ita scripsit: Ibi occiditur mille hominum. Occiditur, inquit, non occiduntur.</TextUnit>
    <TextUnit id="219" loc="1.16.2">Item Lucilius in tertio satirarum:  Ad portam mille a porta est, sex inde Salernum, mille, inquit, est, non mille sunt.</TextUnit>
    <TextUnit id="220" loc="1.16.3">Varro in XVII. Humanarum: Ad Romuli initium plus mille et centum annorum est.</TextUnit>
    <TextUnit id="221" loc="1.16.4">M. Cato in primo Originum: Inde est ferme mille passum.</TextUnit>
    <TextUnit id="222" loc="1.16.5">M. Cicero in sexta in Antonium: Itane Ianus medius in L. Antonii clientela est? Quis umquam in illo Iano inventus est, qui L. Antonio mille nummum ferret expensum?</TextUnit>
    <TextUnit id="223" loc="1.16.6">In his atque in multis aliis mille numero singulari dictum est;</TextUnit>
    <TextUnit id="224" loc="1.16.7">neque hoc, ut quidam putant, vetustati concessum est aut per figurarum concinnitatem admissum est, scd sic videtur ratio poscere.  Mille enim non pro eo ponitur,</TextUnit>
    <TextUnit id="225" loc="1.16.8">quod Graece χίλιοι dicitur, sed quod χιλιάς et sicuti una χιλιὰς et duae χιλιάδες, ita unum mille et duo milia certa atque directa ratione dicitur.</TextUnit>
    <TextUnit id="226" loc="1.16.9">Quamobrem id quoque recte et probabiliter dici solitum mille denarium in area est et mille equitum in exercitu est.</TextUnit>
    <TextUnit id="227" loc="1.16.10">Lucilius autem, praeterquam supra posui, alio quoque in loco id manifestius demonstrat,</TextUnit>
    <TextUnit id="228" loc="1.16.11">nam in libro XV. ita dicit:  hunc, milli passum qui vicerit atque duobus, Campanus sonipes succussor nullus sequetur Maiore in spatio ac diversus videbitur ire; item libro nono:</TextUnit>
    <TextUnit id="229" loc="1.16.12">Tu milli nummum potes uno quaerere centum;</TextUnit>
    <TextUnit id="230" loc="1.16.13">milli passum dixit pro mille passibus et uno milli nummum pro unis mille nummis aperteque ostendit mille et vocabulum esse et singulari numero dici eiusque plurativum esse milia et casum etiam capere ablativum.</TextUnit>
    <TextUnit id="231" loc="1.16.14">Neque ceteros casus requiri oportet, cum sint alia pleraque vocabula, quae in singulos tantum casus, quaedam etiam, quae in nullum inclinentur.</TextUnit>
    <TextUnit id="232" loc="1.16.15">Quapropter nihil iam dubium est, quin M. Cicero in oratione, quam scripsit pro Milone, ita scriptum reliquerit: Ante fundum Clodi, quo in fundo propter insanas illas substructiones facile  mille hominum versabatur valentium, non versabantur, quod in libris minus accuratis scriptum est; alia enim ratione mille homines, alia mille hominum dicendum est.</TextUnit>
    <TextUnit id="233" loc="1.17.17arg">Quanta cum animi aequitate toleraverit Socrates uxoris ingenium intractabile; atque inibi, quid M. Varro in quadam satura de officio mariti scripserit.</TextUnit>
    <TextUnit id="234" loc="1.17.1">XANTHIPPE, Socratis philosophi uxor, morosa admodum fuisse fertur et iurgiosa, irarumque et molestiarum muliebrium per diem perque noctem scatebat.</TextUnit>
    <TextUnit id="235" loc="1.17.2">Has eius intemperies in maritum Alcibiades demiratus, interrogavit Socraten quaenam ratio esset cur mulierem tam acerbam domo non exigeret.</TextUnit>
    <TextUnit id="236" loc="1.17.3">Quoniam, inquit Socrates, cum illam domi talem perpetior, insuesco et exerceor, ut ceterorum quoque foris petulantiam et iniuriam facilius feram.</TextUnit>
    <TextUnit id="237" loc="1.17.4">Secundum hanc sententiam quoque Varro in Satura Menippea, quam De Officio Mariti inscripsit: Vitium, inquit, uxoris aut tollendum aut ferendum est. Qui tollit vitium, uxorem commodiorem praestat, qui fert, sese meliorem facit."</TextUnit>
    <TextUnit id="238" loc="1.17.5">Haec verba Varronis tollere et ferre lepide quidem  composita sunt, sed tollere apparet dictum pro corrigere.</TextUnit>
    <TextUnit id="239" loc="1.17.6">Id etiam apparet, eiusmodi vitium uxoris, si corrigi non possit, ferendum esse Varronem censuisse, quod ferri scilicet a viro honeste potest; vitia enim flagitiis leviora sunt.</TextUnit>
    <TextUnit id="240" loc="1.18.18arg">Quod M. Varro in quarto decimo Humanarum L. Aelium magistrum suum in ἐτμολογίᾳ falsa reprehendit; quodque idem Varro in eodem libro falsum furis ἔτυμον dicit.</TextUnit>
    <TextUnit id="241" loc="1.18.1">IN XIV. Rerum Divinarum libro M. Varro doctissimum tunc civitatis hominem L. Aelium errasse ostendit, quod vocabulum Graecum vetus traductum in linguam Romanam, proinde atque si primitus Latine fictum esset, resolverit in voces Latinas ratione etymologica falsa.</TextUnit>
    <TextUnit id="242" loc="1.18.2">Verba ipsa super ea re Varronis posuimus: In quo L. Aelius noster, litteris ornatissimus memoria nostra, erravit aliquotiens. Nam aliquot verborum Graecorum antiquiorum, proinde atque essent propria nostra, reddidit causas falsas. Non 'leporem' dicimus, ut ait, quod est levipes, sed quod est vocabulum anticum Graecum. Multa vetera illorum ignorantur, quod pro his aliis nunc vocabulis utuntur; et illorum esse plerique ignorent 'Graecum,' quod nunc nominant ̔́ελληνα, 'puteum,' quod vocant  φρέαρ 'leporem,' quod λαγωὸν dicunt. In quo non modo Aelii ingenium non reprehendo, sed industriam laudo; successum enim fert fortuna, experientiam laus sequitur.</TextUnit>
    <TextUnit id="243" loc="1.18.3">Haec Varro in primore libro scripsit, de ratione vocabulorum scitissime, de usu utriusque linguae peritissime, de ipso Aelio clementissime.</TextUnit>
    <TextUnit id="244" loc="1.18.4">Sed in posteriore eiusdem libri parte furem dicit ex eo dictum, quod veteres Romani furuum atrum appellaverint et fures per noctem, quae atra sit, facilius furentur.</TextUnit>
    <TextUnit id="245" loc="1.18.5">Nonne sic videtur Varro de fure, tamquam Aelius de lepore? Nam quod a Graecis nunc κλέπτης dicitur, antiquiore Graeca lingua φὼρ dictum est. Hinc per adfinitatem litterarum, qui φὼρ Graece, est Latine fur.</TextUnit>
    <TextUnit id="246" loc="1.18.6">Sed ea res fugeritne tunc Varronis memoriam , an contra aptius et cohaerentius putarit, furem a furvo, id est nigro, appellari, in hac re de viro tam excellentis doctrinae non meum iudicium est.</TextUnit>
    <TextUnit id="247" loc="1.19.19arg">Historia super libris Sibyllinis ac de Tarquinio Superbo rege.</TextUnit>
    <TextUnit id="248" loc="1.19.1">IN antiquis annalibus memoria super libris Sibyllinis haec prodita est:</TextUnit>
    <TextUnit id="249" loc="1.19.2">Anus hospita atque incognita ad Tarquinium Superbum regem adiit, novem libros ferens, quos esse divina divina oracula: eos velle venundare.</TextUnit>
    <TextUnit id="250" loc="1.19.3">Tarquinius pretium percontatus est.</TextUnit>
    <TextUnit id="251" loc="1.19.4">Mulier nimium atque inmensum  poposcit; rex, quasi anus aetate desiperet, derisit.</TextUnit>
    <TextUnit id="252" loc="1.19.5">tum illa foculum coram cum igni apponit, tris libros ex novem deurit et ecquid reliquos sex eodem pretio emere vellet regem interrogavit.</TextUnit>
    <TextUnit id="253" loc="1.19.6">Sed enim Tarquinius id multo risit magis dixitque anum iam procul dubio delirare.</TextUnit>
    <TextUnit id="254" loc="1.19.7">Mulier ibidem statim tris alios libros exussit atque id ipsum denuo placide rogat, ut tris reliquos eodem illo pretio emat.</TextUnit>
    <TextUnit id="255" loc="1.19.8">Tarquinius ore iam serio atque attentiore animo fit, eam constantiam confidentiamque non insuper habendam intellegit, libros tris reliquos mercatur nihilo minore pretio quam quod erat petitum pro omnibus.</TextUnit>
    <TextUnit id="256" loc="1.19.9">Sed eam mulierem tunc a Tarquinio digressam postea nusquam loci visam constitit.</TextUnit>
    <TextUnit id="257" loc="1.19.10">Libri tres, in sacrarium conditi, Sibyllini appellati;</TextUnit>
    <TextUnit id="258" loc="1.19.11">ad eos quasi ad oraculum quindecimuiri adeunt, cum di immortales publice consulendi sunt.</TextUnit>
    <TextUnit id="259" loc="1.20.20arg">Quid geometrae dicant ἐπίπεδον, quid στερεόν, quid κύβον quid γραμμήν; quibusque ista omnia Latinis vocabulis appellentur.</TextUnit>
    <TextUnit id="260" loc="1.20.1">FIGURARUM! quae σχήματα geometrae appellant, genera sunt duo, planum et C solidum."</TextUnit>
    <TextUnit id="261" loc="1.20.2">Haec ipsi vocant ἐπίπεδον καὶ στερεόν. Planum est quod in duas partis solum lineas habet, qua latum est et  qua longum; qualia sunt triquetra et quadrata, quae in area fiunt, sine altitudine.</TextUnit>
    <TextUnit id="262" loc="1.20.3">Solidum est quando non longitudines modo et latitudines planas numeri linearum efficiunt, sed etiam extollunt altitudines, quales sunt ferme metae triangulae quas pyramidas appellant, vel qualia sunt quadrata undique, quae, κύβους illi, nos quadrantalia dicimus.</TextUnit>
    <TextUnit id="263" loc="1.20.4">κύβος enim est figura ex omni latere quadrate, quales sunt, inquit M. Varro, tesserae quibus in alveolo luditur,</TextUnit>
    <TextUnit id="264" loc="1.20.5">ex quo ipsae quoque appellatae κύβοι In numeris etiam similiter κύβος dicitur, cum omne latus eiusdem numeri aequabiliter in sese solvitur, sicuti fit cum ter terna ducuntur atque ipse numerus terplicatur.</TextUnit>
    <TextUnit id="265" loc="1.20.6">Huius numeri cubum Pythagoras vim habere lunaris circuli dixit, quod et luna orbem suum lustret septem et viginti diebus et numerus ternio, qui τριὰς Graece dicitur, tantundem efficiat in cubo.</TextUnit>
    <TextUnit id="266" loc="1.20.7">Linea autem a nostris dicitur, quam γραμμὴν Graeci nominant.</TextUnit>
    <TextUnit id="267" loc="1.20.8">Eam M. Varro ita definit: Linea est, inquit, longitudo quaedam sine latitudine et altitudine.</TextUnit>
    <TextUnit id="268" loc="1.20.9">εὐκλείδης autem brevius, praetermissa altitudine: γραμμὴ, inquit, est μῆκος ἀπλατές, quod exprimere uno Latino verbo non queas, nisi audeas dicere inlatabile.</TextUnit>
    <TextUnit id="269" loc="1.21.21arg">Quod Iulius Hyginus affirmatissime contendit, legisse se librum P. Vergilii domesticum, ubi scriptum esset et ora Tristia temptantum sensus torquebit amaror, non quod vulgus legeret sensu torquebit amaro.</TextUnit>
    <TextUnit id="270" loc="1.21.1">VERSUS istos ex Georgicis Vergilii plerique omnes sic legunt:  At sapor indicium faciet manifestus et ora Tristia temptantum sensu torquebit amaro.</TextUnit>
    <TextUnit id="271" loc="1.21.2">Hyginus autem, non hercle ignobilis grammaticus, in Coninmientariis quae in Vergilium fecit, confirmat et perseverat, non hoc a Vergilio relictum, sed quod ipse invenerit in libro qui fuerit ex domo atque ex familia Vergilii:  et ora Tristia temptantum sensus torquebit amaror, neque id soli Hygino,</TextUnit>
    <TextUnit id="272" loc="1.21.3">sed doctis quibusdam etiam viris complacitum, quoniam videtur absurde dici sapor sensu amaro torquet. Cum ipse, inquiunt, sapor sensus sit, non alium in semet ipso sensum habeat ac proinde sit quasi dicatur' sensus sensu amaro torquet.'</TextUnit>
    <TextUnit id="273" loc="1.21.4">Sed enim cum Favorino Hygini commentarium legissem atque ei statim displicita esset insolentia et insuavitas illius sensu torquebit amaro, risit et : Iovem lapidem,  inquit, quod sanctissimum iusiurandum habitum est, paratus ego iurare sum Vergilium hoc numquam scripsisse, sed Hyginum ego verum dicere arbitror.</TextUnit>
    <TextUnit id="274" loc="1.21.5">Non enim primus finxit hoc verbum Vergilius insolenter, sed in carminibus Lucreti invento usus est, non aspernatus auctoritatem poetae ingenio et facundia praecellentis.</TextUnit>
    <TextUnit id="275" loc="1.21.6">Verba ex IV. Lucreti haec sunt:  dilutaque contra Cum tuimur misceri absinthia, tangit amaror.</TextUnit>
    <TextUnit id="276" loc="1.21.7">Non verba autem sola, sed versus prope totos et locos quoque Lucreti plurimos sectatum esse Vergilium videmus.</TextUnit>
    <TextUnit id="277" loc="1.22.22arg">An qui causas defendit recte Latineque dicat superesse se is quos defendit; et superesse proprie quid sit.</TextUnit>
    <TextUnit id="278" loc="1.22.1">INROBORAVIT inveteravitque falsa atque aliena verbi significatio, quod dicitur hic illi superest, cum dicendum est advocatum esse quem cuipiam causamque eius defendere.</TextUnit>
    <TextUnit id="279" loc="1.22.2">Atque id dicitur non in compitis tantum neque in plebe vulgaria, sed in foro, in comitio, apud tribunalia.</TextUnit>
    <TextUnit id="280" loc="1.22.3">Qui integre autem  locuti sunt magnam partem superesse ita dixerunt, ut eo verbo significarent superfluere et supervacare atque esse supra necessarium modum.</TextUnit>
    <TextUnit id="281" loc="1.22.4">Itaque M. Varro, in satura quae inscripta est Nescis Quid Vesper Vehat, superfuisse dicit immodice et intempestive fuisse.</TextUnit>
    <TextUnit id="282" loc="1.22.5">Verba ex eo libro haec sunt: In convivio legi nec omnia debent et ea potissimum, quae simul sint βιωφελῆ et delectent, potius ut id quoque videatur non defuisse quam superfuisse.</TextUnit>
    <TextUnit id="283" loc="1.22.6">Memini ego praetoris, docti hominis, tribunali me forte assistere atque ibi advocatum non incelebrem sic postulare, ut extra causam diceret remque quae agebatur non attingeret. Tunc praetorem ei cuia res erat dixisse advocatum eum non habere, et cum is qui verba faciebat reclamasset ego illi V. C. supersum, respondisse praetorem festiviter tu plane superes, non ades.</TextUnit>
    <TextUnit id="284" loc="1.22.7">M. autem Cicero, in libro qui inscriptus est De iure Civili in Artem Redigendo, verba haec posuit: Nec vero scientia iuris maioribus suis Q. Aelius Tubero defuit, doctrina etiam superfuit. In quo loco superfuit significare videtur supra fuit et praestitit superavitque maiores suos doctrina sua, superfluenti tamen et nimis abundanti, disciplinas enim Tubero stoicas et dialecticas percalluerat</TextUnit>
    <TextUnit id="285" loc="1.22.8">. In  libro quoque De Republica secundo id ipsum verbum Cicero ponit non temere transeundum. Verba ex eo libro haec sunt: Non gravarer, Laeli, nisi et hos velle putarem et ipse cuperem te quoque aliquam partem huius nostri sermonis attingere, praesertim cum heri ipse dixeris te nobis etiam superfuturum. Verum id quidem fieri non potest; ne desis omnes te rogamus.</TextUnit>
    <TextUnit id="286" loc="1.22.9">Exquisite igitur et comperte Iulius Paulus dicebat, homo in nostra memoria doctissimus, superesse non simplici ratione dici tam Latine quam Graece; Graecos enim περισσὸν in utramque partem ponere, vel quod supervacaneum esset ac non necessarium,</TextUnit>
    <TextUnit id="287" loc="1.22.10">vel quod abundans nimis et afluens et exuberans ; sic nostros quoque veteres superesse alias dixisse pro superfluenti et vacivo neque admodum necessario, ita ut supra posuimus Varronem dicere, alias ita ut Cicero dixit, pro eo quod copia quidem et facultate ceteris anteiret, super modum tamen et largius prolixiusque flueret quam esset satis.</TextUnit>
    <TextUnit id="288" loc="1.22.11">Qui dicit ergo superesse se ei quem defendit, nihil istorum vult dicere sed nescio quid 12 aliud indictum inscitumque dicit ac ne Vergilii quidem poterit auctoritate uti, qui in Georgicis ita scripsit·  Primus ego in patriam mecum, modo vita supersit   Hoc enim in loco Vergilius ἀκυρότερον eo verbo usus videtur, quod supersit dixit pro longinquius diutiusque adsit,</TextUnit>
    <TextUnit id="289" loc="1.22.13">illudque contra eiusdem Vergili aliquanto est probabilius:  Florentisque secant herbas fluviosque ministrant Farraque, ne blando nequeat superesse labori; significat enim supra laborem esse neque opprimi a labore.</TextUnit>
    <TextUnit id="290" loc="1.22.4">An autem superesse dixerint veteres pro restare et perficiendae rei deesse, quaerebamus. Nam Sallustius in significatione ista non superesse,</TextUnit>
    <TextUnit id="291" loc="1.22.15">sed superare dicit. Verba eius in Iugurtha haec sunt: Is plerumque seorsum a rege exercitum ductare et omnis res exequi solitus erat, quae Iugurthae fesso aut maioribus astricto superaverant.</TextUnit>
    <TextUnit id="292" loc="1.22.16">Sed invenimus in tertio Enni Annalium in hoc versu:  Inde sibi memorat unum super esse laborem, id est relicum esse et restare, quod, quia id est, divise pronuntiandum est, ut non una pars orationis esse videatur, sed duae.</TextUnit>
    <TextUnit id="293" loc="1.22.17">Cicero autem in secunda Antonianarum, quod est relicum, non superesse, sed restare dicit.</TextUnit>
    <TextUnit id="294" loc="1.22.18">Praeter haec superesse invenimus dictum pro superstitem esse.</TextUnit>
    <TextUnit id="295" loc="1.22.19">Ita enim scriptum est in libro epistularum M. Ciceronis ad L. Plancum, et in  epistula M. Asini Pollionis ad Ciceronem, verbis his: Nam neque deesse reipublicae volo neque superesse, per quod significant, si respublica emoriatur et pereat, nolle se vivere.</TextUnit>
    <TextUnit id="296" loc="1.22.20">In Plauti autem Asinaria manifestius id ipsum scriptum est in his versibus, qui sunt eius comoediae primi:  Sicút tuum vis únicum gnatúm tuae Superésse vitae sóspitem et supérstitem.</TextUnit>
    <TextUnit id="297" loc="1.22.21">Cavenda igitur est non inproprietas sola verbi, sed etiam pravitas ominis, si quis senior advocatus adulescenti superesse se dicat.</TextUnit>
    <TextUnit id="298" loc="1.23.23arg">Quis fuerit Papirius Praetextatus; quae istius causa cognomenti sit; historiaque ista omnis super eodem Papirio cognitu iucunda.</TextUnit>
    <TextUnit id="299" loc="1.23.1">HISTORIA de Papirio Praetextato dicta scriptaque est a M. Catone in oratione qua usus est Ad Milites contra Galbam, cum multa quidem venustate atque luce atque munditia verborum.</TextUnit>
    <TextUnit id="300" loc="1.23.2">Ea Catonis verba huic prorsus commentario indidissem, si libri copia fuisset id temporis, cum haec dictavi.</TextUnit>
    <TextUnit id="301" loc="1.23.3">Quod si non virtutes dignitatesque verborum, sed rem ipsam scire quaeris, res ferme ad hunc modum est:</TextUnit>
    <TextUnit id="302" loc="1.23.4">Mos antea senatoribus Romae fuit in curiam cum praetextatis filiis introire.</TextUnit>
    <TextUnit id="303" loc="1.23.5">Tum, cum in senatu res  maior quaepiam consultata eaque in diem posterum prolata est placuitque ut eam rem super qua tractavissent ne quis enuntiaret priusquam decreta esset, mater Papirii pueri, qui cum parente suo in curia fuerat, percontata est filium quidnam in senatu patres egissent.</TextUnit>
    <TextUnit id="304" loc="1.23.6">Puer respondit tacendum esse neque id dici licere.</TextUnit>
    <TextUnit id="305" loc="1.23.7">Mulier fit audiendi cupidior; secretum rei et silentium pueri animum eius ad inquirendum everberat; quaerit igitur compressius violentiusque.</TextUnit>
    <TextUnit id="306" loc="1.23.8">tum puer, matre urgente, lepidi atque festivi mendacii consilium capit. Actum in senatu dixit, utrum videretur utilius exque republica esse unusne ut duas uxores haberet, an ut una apud duos nupta esset.</TextUnit>
    <TextUnit id="307" loc="1.23.9">Hoc illa ubi audivit, animus compavescit,</TextUnit>
    <TextUnit id="308" loc="1.23.10">domo trepidans egreditur, ad ceteras matronas perfert. Venit ad senatum postridie matrum familias caterva. Lacrimantes atque obsecrantes orant una potius ut duobus nupta fieret quam ut uni duae.</TextUnit>
    <TextUnit id="309" loc="1.23.11">Senatores, ingredientes in curiam, quae illa mulierum intemperies et quid sibi postulatio istaec vellet, mirabantur.</TextUnit>
    <TextUnit id="310" loc="1.23.12">Puer Papirius in medium curiae progressus, quid mater audire institisset, quid ipse matri dixisset, rem, sicut fuerat, denarrat.</TextUnit>
    <TextUnit id="311" loc="1.23.13">Senatus fidem atque ingenium pueri exosculatur, consultum facit uti posthac pueri cum patribus in curiam ne introeant, praeter ille unus Papirius, atque puero postea cognomentum honoris  gratia inditum Praetextatus ob tacendi loquendique in aetate praetextae prudentiam.</TextUnit>
    <TextUnit id="312" loc="1.24.24arg">Tria epigrammata trium veterum poetarum, Naevii, Plauti, Pacuvii, quae facta ab ipsis sepulcris eorum incisa sunt.</TextUnit>
    <TextUnit id="313" loc="1.24.1">TRIUM poetarum inlustrium epigrammata, Cn. Naevii, Plauti, M. Pacuvii, quae ipsi fecerunt et incidenda sepulcro suo reliquerunt, nobilitatis eorum gratia et venustatis scribenda in his commentariis esse duxi.</TextUnit>
    <TextUnit id="314" loc="1.24.2">Epigramma Naevi plenum superbiae Campanae, quod testimonium esse iustum potuisset, nisi ab ipso dictum esset:  Inmórtalés mortáles si forét fas flére, Flerént divaé Caménae Naéviúm poétam. Itáque póstquam est ÓOrcho tráditús thesaúro, Oblíti súnt Romaé loquiér linguá Latína.</TextUnit>
    <TextUnit id="315" loc="1.24.3">Epigramma Plauti, quod dubitassemus an Plauti foret, nisi a M. Varrone positum esset in libro De Poetis primo:   Postquam est mortem aptus Plautus, Comoedia luget, Scaena est deserta, dein Risus, Ludus locusque Et Numeri innumeri simul omnes conlacrimarunt.</TextUnit>
    <TextUnit id="316" loc="1.24.4">Epigramma Pacuvii verecundissimum et purissimum dignumque eius elegantissima gravitate:  Adulescens, tametsi próperas, hoc te saxúlum rogat, Ut sése aspicias, deínde quod scriptum ést legas. Hic súnt poetae Pácuvi Marcí sita Ossa. Hóc volebam néscius ne essés. Vale.</TextUnit>
    <TextUnit id="317" loc="1.25.25arg">Quibus verbis M. Varro indutias definierit; quaesitumque inibi curiosius, quaenam ratio sit vocabuli indutiarum.</TextUnit>
    <TextUnit id="318" loc="1.25.1">DUOBUS modis M. Varro in libro Humanarum, qui est De Bello et Pace, indutiae quid sint, definit. Indutiae sunt, inquit, pax castrensis paucorum dierum;</TextUnit>
    <TextUnit id="319" loc="1.25.2">item alio in loco, indutiae sunt, inquit, belli feriae.</TextUnit>
    <TextUnit id="320" loc="1.25.3">Sed lepidae magis atque iucundae brevitatis utraque definitio quam plana aut proba esse videtur.</TextUnit>
    <TextUnit id="321" loc="1.25.4">Nam neque pax est indutiae— bellum enim manet, pugna cessat—neque in solis castris neque paucorum tantum dierum indutiae sunt.</TextUnit>
    <TextUnit id="322" loc="1.25.5">Quid enim dicemus, si indutiis mensum  aliquot factis in oppida castris concedatur? Nonne tum quoque indutiae sunt?</TextUnit>
    <TextUnit id="323" loc="1.25.6">Aut rursus quid esse id dicemus quod in primo Annalium Quadrigarii scriptum est, C. Pontium Samnitem a dictatore Romano sex horarum indutias postulasse, si indutiae paucorum tantum dierum appellandae sunt?</TextUnit>
    <TextUnit id="324" loc="1.25.7">Belli autem ferias festive magis dixit quam aperte atque definite.</TextUnit>
    <TextUnit id="325" loc="1.25.8">Graeci autem significantius consignatiusque cessationem istam pugnae pacticiam ἐκεχειρίαν dixerunt, exempta littera una sonitus vastioris et subdita lenioris.</TextUnit>
    <TextUnit id="326" loc="1.25.9">Nam quod eo tempore non pugnetur et manus cohibeantur, ἐκεχειρίαν appellarunt.</TextUnit>
    <TextUnit id="327" loc="1.25.10">Sed profecto non id fuit Varroni negotium, ut indutias superstitiose definiret et legibus rationibusque omnibus definitionum inserviret.</TextUnit>
    <TextUnit id="328" loc="1.25.11">Satis enim visum est, eiusmodi facere demonstrationemn, quod genus Graeci τύπους magis et ὑπογραφὰς quam ὁρισμοὺς vocant.</TextUnit>
    <TextUnit id="329" loc="1.25.12">Indutiarum autem vocabulum qua sit ratione factum, iam diu est, cum quaerimus.</TextUnit>
    <TextUnit id="330" loc="1.25.13">Sed ex multis, quae vel audimus vel legimus, probabilius id, quod dicam, videtur.</TextUnit>
    <TextUnit id="331" loc="1.25.14">Indutias sic dictas arbitramur, quasi tu dicas inde uti iam.</TextUnit>
    <TextUnit id="332" loc="1.25.15">Pactum indutiarum eiusmodi est, ut in diem certum non pugnetur nihilque incommodetur, sed ex eo die postea uti iam omnia belli iure agantur.</TextUnit>
    <TextUnit id="333" loc="1.25.16">Quod igitur dies certus  praefinitur pactumque fit, ut ante eum diem ne pugnetur atque is dies ubi venit inde uti iam pugnetur, idcirco ex his quibus dixi vocibus, quasi per quendam coitum et copulam nomen indutiarum conexum est.</TextUnit>
    <TextUnit id="334" loc="1.25.17">Aurelius autem Opilius in primo librorum, quos Musarum inscripsit, indutiae, inquit, dicuntur, cum hostes inter sese utrimque utroque alteri ad alteros impune et sine pugna ineunt; inde adeo inquit nomen factum videtur, quasi initiae, hoc est initus atque introitus.</TextUnit>
    <TextUnit id="335" loc="1.25.18">Hoc ab Aurelio scriptum propterea non praeterii, ne cui harum Noctium aemulo eo tantum nomine elegantius id videretur, tamquam id nos originem verbi requirentes fugisset.</TextUnit>
    <TextUnit id="336" loc="1.26.26arg">Quem in modum mihi Taurus philosophus responderit percontanti an sapiens irasceretur.</TextUnit>
    <TextUnit id="337" loc="1.26.1">INTERROGAVI in diatriba Taurum, an sapiens irasceretur.</TextUnit>
    <TextUnit id="338" loc="1.26.2">Dabat enim saepe post cotidianas lectiones quaerendi quod quis vellet potestatem.</TextUnit>
    <TextUnit id="339" loc="1.26.3">Is cum graviter, copiose de morbo affectuve irae disseruisset, quae et in veterum libris et in ipsius commentariis exposita sunt, convertit ad me, qui interrogaveram,  et haec ego, inquit, super irascendo sentio;</TextUnit>
    <TextUnit id="340" loc="1.26.4">sed, quid et Plutarchus noster, vir doctissimus ac prudentissimus, senserit, non ab re est ut id quoque audias.</TextUnit>
    <TextUnit id="341" loc="1.26.5">Plutarchus, inquit, "servo suo, nequam homini et contumaci, sed libris disputationibusque philosophiae aures inbutas habenti, tunicam detrahi ob nescio quod delictum caedique eum loro iussit.</TextUnit>
    <TextUnit id="342" loc="1.26.6">Coeperat verberari et obloquebatur non meruisse ut vapulet, nihil mali, nihil sceleris admisisse. Postremo vociferari inter vapulandum incipit</TextUnit>
    <TextUnit id="343" loc="1.26.7">, neque iam querimonias aut gemitus eiulatusque facere, sed verba seria et obiurgatoria: non ita esse Plutarchum, ut philosophum deceret; irasci turpe esse: saepe eum de malo irae dissertavisse, librum quoque περὶ ̓αοργησίας pulcherrimum conscripsisse; his omnibus quae in eo libro scripta sint nequaquam convenire, quod provolutus effususque in iram plurimis se plagis multaret.</TextUnit>
    <TextUnit id="344" loc="1.26.8">tum Plutarchus lente et leniter 'quid autem,' inquit, 'verbero, nunc ego tibi irasci videor? Ex vultune meo an ex voce an ex colore an etiam ex verbis correptum esse me ira intellegis? Mihi quidem neque oculi, opinor, truces sunt neque os turbidum neque inmaniter clamo neque in spumam ruborenve effervesco neque pudenda dico aut paenitenda neque omnino trepido ira et gestio.</TextUnit>
    <TextUnit id="345" loc="1.26.9">Haec enim omnia, si ignoras, signa esse irarum solent.' Et simul ad eum qui caedebat  conversus, 'interim,' inquit, 'dum ego atque hic disputamus, tu hoc age.'</TextUnit>
    <TextUnit id="346" loc="1.26.10">Summa autem totius sententiae Tauri haec fuit: Non idem esse existimavit ἀοργησίαν et ἀναλγησίαν aliudque esse non iracundum animum, aliud ἀνάλγητον et ἀναίσθητον, id est hebetem et stupentem.</TextUnit>
    <TextUnit id="347" loc="1.26.11">Nam sicut aliorum omnium, quos Latini philosophi affectus vel affectiones, Graeci πάθη appellant, ita huius quoque motus animi, qui cum est ulciscendi causa saevior ira dicitur, non privationem esse utilem censuit, quam Graeci στέρησιν dicunt, sed mediocritatem, quam μετριότητα illi appellant.</TextUnit>
    <TextUnit id="348" loc="2.1.1arg">Quo genere solitus sit philosophus Socrates exercere patientiam corporis; deque eiusdem viri temperantia.</TextUnit>
    <TextUnit id="349" loc="2.1.1">INTER labores voluntarios et exercitia corporis ad fortuitas patientiae vices firmandi id quoque accepimus Socraten facere insuevisse:</TextUnit>
    <TextUnit id="350" loc="2.1.2">stare solitus Socrates dicitur pertinaci statu perdius atque pernox a summo lucis ortu ad solem alterum orientem inconivens, immobilis, isdem in vestigiis et ore atque oculis eundem in locum directis cogitabundus, tamquam quodam secessu mentis atque animi facto a corpore.</TextUnit>
    <TextUnit id="351" loc="2.1.3">Quam rem cum Favorinus de fortitudine eius viri ut pleraque disserens attigisset, πολλάκις, inquit, ἐξ ἡλίου εἰς ἥλιον εἱστήκει ἀστραβέστερος τῶν πρέμνων.</TextUnit>
    <TextUnit id="352" loc="2.1.4">Temperantia quoque fuisse eum tanta traditum est, ut omnia fere vitae suae tempora valitudine inoffensa vixerit.</TextUnit>
    <TextUnit id="353" loc="2.1.5">In illius etiam pestilentiae vastitate quae in belli Peloponnensiaci principis Atheniensium civitatem internecivo genere morbi depopulata est, is parcendi moderandique rationibus dicitur et a voluptatum labe cavisse et salubritates corporis retinuisse, ut nequaquam fuerit communi omnium cladi obnoxius.</TextUnit>
    <TextUnit id="354" loc="2.2.2arg">Quae ratio observatioque officiorum esse debeat inter patres filiosque in discumbendo sedendoque atque id genus rebus domi forisque, si filii magistratus sunt et patres privati; superque ea re Tauri philosophi dissertatio et exemplum ex historia Romana petitum.</TextUnit>
    <TextUnit id="355" loc="2.2.1">AD philosophum Taurum Athenas visendi cognoscendique eius gratia venerat V. C., praeses Cretae provinciae, et cum eo simul eiusdem praesidis pater.</TextUnit>
    <TextUnit id="356" loc="2.2.2">Taurus, sectatoribus commodum dimissis, sedebat pro cubiculi sui foribus et cum assistentibus nobis sermocinabatur.</TextUnit>
    <TextUnit id="357" loc="2.2.3">Introivit provinciae praeses et cum eo pater;</TextUnit>
    <TextUnit id="358" loc="2.2.4">assurrexit placide Taurus et post mutuam salutationem resedit.</TextUnit>
    <TextUnit id="359" loc="2.2.5">Allata mox una sella est, quae in promptu erat, atque dum aliae promebantur, apposita est. Invitavit Taurus patrem praesidis uti sederet.</TextUnit>
    <TextUnit id="360" loc="2.2.6">Ad quae ille ait: Sedeat hic potius qui populi Romani magistratus est.</TextUnit>
    <TextUnit id="361" loc="2.2.7">Absque praeiudicio, inquit Taurus, tu interea sede, dum inspicimus quaerimusque utrum conveniat, tene potius sedere, qui pater es, an filium, qui magistratus est.</TextUnit>
    <TextUnit id="362" loc="2.2.8">Et cum pater assedisset appositumque esset aliud filio quoque eius sedile, verba super ea re Taurus facit cum summa, dii boni, honorum atque officiorum perpensatione.</TextUnit>
    <TextUnit id="363" loc="2.2.9">Eorum verborum sententia haec fuit: In publicis locis atque muneribus atque actionibus patrum iura,  cum filiorum qui in magistratu sunt potestatibus collata, interquiescere paululum et conivere; sed cum extra rempublicam in domestica re atque vita sedeatur, ambuletur, in convivio quoque familiari discumbatur, tum inter filium magistratum et patrem privatum publicos honores cessare, naturales et genuinos exoriri.</TextUnit>
    <TextUnit id="364" loc="2.2.10">Hoc igitur, inquit, quod ad me venistis, quod colloquimur nunc, quod de officiis disceptamus, privata actio est. Itaque utere apud me his honoribus prius, quibus domi quoque vestrae te uti priorem decet.</TextUnit>
    <TextUnit id="365" loc="2.2.11">Haec atque alia in eandem sententiam Taurus graviter simul et comiter disseruit.</TextUnit>
    <TextUnit id="366" loc="2.2.12">Quid autem super huiuscemodi patris atque filii officio apud Claudium legerimus, non esse ab re visum est ut adscriberemus.</TextUnit>
    <TextUnit id="367" loc="2.2.13">Posuimus igitur verba ipsa Quadrigarii ex Annali eius sexto transscripta: "Deinde facti consules Ti. Sempronius Gracchus iterum, Q. Fabius Maximus, filius eius qui priore anno erat consul. Ei consuli pater proconsul obviam in equo vehens venit neque descendere voluit, quod pater erat, et quod inter eos sciebant maxima concordia convenire, lictores non ausi sunt descendere iubere. Ubi iuxta venit, tum consul ait: Quid postea? ; lictor ille qui apparebat cito intellexit, Maximum proconsulem descendere iussit. Fabius imperio paret et filium collaudavit, cum imperium, quod populi esset, retineret.</TextUnit>
    <TextUnit id="368" loc="2.3.3arg">Qua ratione verbis quibusdam vocabulisque veteres immiserint h litterae spiritum.</TextUnit>
    <TextUnit id="369" loc="2.3.1">H LITTERAM, sive illam spiritum magis quam litteram dici oportet, inserebant eam veteres nostri plerisque vocibus verborum firmandis roborandisque, ut sonus earum esset viridior vegetiorque; atque id videntur fecisse studio et exemplo linguae Atticae.</TextUnit>
    <TextUnit id="370" loc="2.3.2">Satis notum est Atticos ἱχθὺν et ἵππον et multa itidem alia contra morem gentium Graeciae ceterarum inspirantis prime litterae dixisse.</TextUnit>
    <TextUnit id="371" loc="2.3.3">Sic lachrumas, sic sepulcrum sic ahenum, sic vehemens, sic incohare, sic helluari, sic halucinari, sic honera, sic honustum dixerunt.</TextUnit>
    <TextUnit id="372" loc="2.3.4">In his enim verbis omnibus litterae seu spiritus istius nulla ratio visa est, nisi ut firmitas et vigor vocis quasi quibusdam nervis additis intenderetur.</TextUnit>
    <TextUnit id="373" loc="2.3.5">Sed quoniam aheni quoque exemplo usi sumus, venit nobis in memoriam Fidum Optatum, multi nominis Romae grammaticum, ostendisse mihi librum Aeneidos secundum mirandae vetustatis, emptum in Sigillariis viginti aureis, quem ipsius Vergili fuisse  credebatur. In quo duo isti versus cum ita scripti forent:  Vestibulum ante ipsum primoque in limine Pyrrus Exultat, telis et luce coruscus aena, additam supra vidimus h litteram et ahena factum.</TextUnit>
    <TextUnit id="374" loc="2.3.6">Sic in illo quoque Vergili versu in optimis libris scriptum invenimus:  Aut foliis undam trepidi despumat aheni.</TextUnit>
    <TextUnit id="375" loc="2.4.4arg">Quam ob causam Gavius Bassus genus quoddam iudicii divinationem appellari scripserit; et quam alii causam esse eiusdem vocabuli dixerint.</TextUnit>
    <TextUnit id="376" loc="2.4.1">CUM de constituendo accusatore quaeritur iudiciumque super ea re redditur cuinam potissimum ex duobus pluribusque accusatio subscriptiove in reum permittatur, ea res atque iudicum cognitio divinatio appellatur.</TextUnit>
    <TextUnit id="377" loc="2.4.2">Id vocabulum quam ob causan ita factum sit, quaeri solet.</TextUnit>
    <TextUnit id="378" loc="2.4.3">Gavius Bassus in tertio librorum, quos De Origine vocabulorum composuit, Divinatio, inquit, iudicium appellatur, quoniam divinet quodammodo iudex oportet quam sententiam sese ferre par sit.</TextUnit>
    <TextUnit id="379" loc="2.4.4">Nimis quidem est in verbis Gavi Bassi ratio inperfecta vel magis inops et ieiuna.</TextUnit>
    <TextUnit id="380" loc="2.4.5">Sed videtur tamen significare velle idcirco dici divinationem, quod in aliis  quidem causis iudex ea quae didicit quaeque argumentis vel testibus demonstrata sunt sequi solet, in hac autem re, cum eligendus accusator est, parva admodum et exilia sunt quibus moveri iudex possit, et propterea quinam magis ad accusandum idoneus sit quasi divinandum est.</TextUnit>
    <TextUnit id="381" loc="2.4.6">Haec Bassus. Sed alii quidam divinationem esse appellatam putant quoniam, cum accusator et reus duae res quasi cognatae coniunctaeque sint neque utra sine altera constare possit, in hoc tamen genere causae reus quidem iam est, sed accusator nondum est, et idcirco quod adhuc usque deest et latet divinatione supplendum est, quisnam sit accusator futurus.</TextUnit>
    <TextUnit id="382" loc="2.5.5arg">Quam lepide signateque dixerit Favorinus philosophus quid intersit inter Platonis et Lysiae orationem.</TextUnit>
    <TextUnit id="383" loc="2.5.1">FAVORINUS de Lysia et Platone solitus dicere est: Si ex Platonis, inquit, oratione verbum aliquod demas mutesve atque id commodatissime facias, de elegantia tamen detraxeris; si ex Lysiae, de sententia.</TextUnit>
    <TextUnit id="384" loc="2.6.6arg">Quibus verbis ignaviter et abiecte Vergilius usus esse dicatur; et quid his qui improbe id dicunt respondeatur.</TextUnit>
    <TextUnit id="385" loc="2.6.1">NONNULLI grammatici aetatis superioris, in quibus est Cornutus Annaeus, haut sane indocti neque  ignobiles, qui commentaria in Vergilium composuerunt, reprehendunt quasi incuriose et abiecte verbum positum in his versibus:  Candida succinctam latrantibus inguina monstris Dulichias vexasse rates et gurgite in alto A! timidos nautas canibus lacerasse marinis;</TextUnit>
    <TextUnit id="386" loc="2.6.2">vexasse enim putant verbum esse leve et tenuis ac parvi incommodi, nec tantae atrocitati congruere, cum homines repente a belua immanissima rapti laniatique sint.</TextUnit>
    <TextUnit id="387" loc="2.6.3">Item aliud huiuscemodi reprehendunt:  Quis aut Eurysthea durum Aut inlaudati nescit Busiridis aras? Inlaudati parum idoneum verbum esse dicunt, neque id satis esse ad faciendam scelerati hominis detestationem, qui, quod hospites omnium gentium immolare solitus fuit, non laude indignus, sed detestatione execrationeque totius generis humani dignus esset.</TextUnit>
    <TextUnit id="388" loc="2.6.4">Item aliud verbum culpaverunt:  Per tunicam squalentem auro latus haurit apertum, tamquam si non convenerit dicere auro squalentem, quoniam nitoribus splendoribusque auri squaloris inluvies sit contraria.</TextUnit>
    <TextUnit id="389" loc="2.6.5">Sed de verbo vexasse ita responderi posse credo: Vexasse grave verbum est factumque ab eo videtur,  quod est vellere, in quo inest vis iam quaedam alieni arbitrii; non enim sui potens est, qui vehitur. Vexare autem, quod ex eo inclinatum est, vi atque motu procul dubio vastiorest. Nam qui fertur et rapsatur atque huc atque illuc distrahitur, is vexari proprie dicitur, sicuti taxare pressius crebriusque est quam tangere, unde id procul dubio inclinatum est, et iactare multo fusius largiusque est quam iacere, unde id verbum traductum est, et quassare quam quatere gravius violentiusque est.</TextUnit>
    <TextUnit id="390" loc="2.6.6">Non igitur, quia vulgo dici solet (vexatum esse quem fumo aut vento aut pulvere, propterea debet vis vera atque natura verbi deperire, quae a veteribus, qui proprie atque signate locuti sunt, ita ut decuit, conservata est.</TextUnit>
    <TextUnit id="391" loc="2.6.7">M. Catonis verba sunt ex oratione quam De Achaeis scripsit: ' Cumque Hannibal terram Italiam laceraret atque vexaret "; vexatam Italiam dixit Cato ab Hannibale, quando nullum calamitatis aut saevitiae aut immanitatis genus reperiri queat quod in eo tempore Italia non perpessa sit; M. Tullius IV.</TextUnit>
    <TextUnit id="392" loc="2.6.8">In Verrem: Quae ab isto sic spoliata atque direpta est, non ut ab hoste aliquo, qui tamen in bello religionem et consuetudinis iura retineret, sed ut a barbaris praedonibus vexata esse videatur.</TextUnit>
    <TextUnit id="393" loc="2.6.9">De inlaudato autem duo videntur responderi posse. Unum est eiusmodi: Nemo quisquam tam  efflictis est moribus quin faciat aut dicat nonnumquam aliquid quod laudari queat. Unde hic antiquissimus versus vice proverbii celebratus est:  πολλάκι τοι</TextUnit>
    <TextUnit id="394" loc="2.6.10">Sed enim qui omni in re atque omni tempore laude omni vacat, is inlaudatus est isque omnium pessimus deterrimusque est, sicuti omnis culpae privatio inculpatum facit. Inculpatus autem instar est absolutae virtutis; inlaudatus quoque igitur 11 finis est extremae malitiae. Itaque Homerus non virtutibus appellandis, sed vitiis detrahendis laudare ampliter solet. Hoc enim est: τὼ δ' οὐκ ἄκοντε πετέσθην, et item illud:  ̓́ενθ' οὐκ ἂν βρίζοντα ἴδοις ̓αγαμέμνονα δῖον οὐδὲ καταπτώσσοντ', οὐδ' οὐκ ἐθέλοντα μάχεσθαι.</TextUnit>
    <TextUnit id="395" loc="2.6.12">Epicurus quoque simili modo maximam voluptatem privationem detractionemque omnis doloris definivit his verbis: ̔́ορος τοῦ μεγέθους τῶν ἡδονῶν ἡ παντὸς τοῦ ἀλγοῦντος ὑπεξαίρεσις.</TextUnit>
    <TextUnit id="396" loc="2.6.13">Eadem ratione idem Vergilius inamabilem dixit Stygiam paludem.</TextUnit>
    <TextUnit id="397" loc="2.6.14">Nam sicut inlaudatum κατὰ στέρησιν laudis, ita inamabilem</TextUnit>
    <TextUnit id="398" loc="2.6.15">κατὰ amoris στέρησιν detestatus est. Altero modo inlaudatus ita defenditur:</TextUnit>
    <TextUnit id="399" loc="2.6.16">Laudare significat prisca lingua nominare appellareque. Sic in actionibus civilibus auctor , laudari dicitur, quod est nominari.</TextUnit>
    <TextUnit id="400" loc="2.6.17">Is inlaudatus autem est,  quasi inlaudabilis, qui neque mentione aut memoria ulla dignus neque umquam nominandus est,</TextUnit>
    <TextUnit id="401" loc="2.6.18">sicuti quondam a communi consilio Asiae decretum est uti nomen eius qui templum Dianae Ephesi incenderat ne quis ullo in tempore nominaret.</TextUnit>
    <TextUnit id="402" loc="2.6.19">Tertium restat ex is quae reprehensa sunt, quod tunicam squalentem auro dixit.</TextUnit>
    <TextUnit id="403" loc="2.6.20">Id autem significat copiam densitatemque auri in squamarum speciem intexti. Squalere enim dictum a squamarum crebritate asperitateque, quae in serpentium pisciumve coriis visuntur.</TextUnit>
    <TextUnit id="404" loc="2.6.21">Quam rem et alii et hic quidem poeta locis aliquot demonstrat:  Quem pellis (inquit) ahenis In plumam squamis auro conserta tegebat,</TextUnit>
    <TextUnit id="405" loc="2.6.22">et alio loco:  Iamque adeo rutilum thoraca indutus ahenis Horrebat squamis.</TextUnit>
    <TextUnit id="406" loc="2.6.23">Accius in Pelopidis ita scribit:  Éius serpentis squámae squalido aúro et purpurá pertextae.</TextUnit>
    <TextUnit id="407" loc="2.6.24">Quicquid igitur nimis inculcatum obsitumque aliqua re erat, ut incuteret visentibus facie nova horrorem, id squalere dicebatur.</TextUnit>
    <TextUnit id="408" loc="2.6.25">Sic in corporibus incultis squamosisque alta congeries sordium squalor appellabatur. Cuius significationis multo assiduoque usu totum id verbum ita contaminatum est, ut iam squalor de re alia nulla quam de solis inquinamentis dici coeperit.</TextUnit>
    <TextUnit id="409" loc="2.7.7arg">De officio erga patres liberorum; deque ea re ex philosophiae libris, in quibus scriptum quaesitumque est an omnibus patris iussis obsequendum sit.</TextUnit>
    <TextUnit id="410" loc="2.7.1">QUAERI solitum est in philosophorum disceptatio nibus, an semper inque omnibus iussis patri parendum sit.</TextUnit>
    <TextUnit id="411" loc="2.7.2">Super ea re Graeci nostrique, qui De Officiis scripserunt, tres sententias esse quae spectandae considerandaeque sint tradiderunt easque subtilissime diiudicarunt.</TextUnit>
    <TextUnit id="412" loc="2.7.3">Earum una est: omnia quae pater imperat parendum;</TextUnit>
    <TextUnit id="413" loc="2.7.4">altera est: in quibusdam parendum,</TextUnit>
    <TextUnit id="414" loc="2.7.5">quibusdam non obsequendum; tertia est: nihil necesse esse patri obsequi et parere.</TextUnit>
    <TextUnit id="415" loc="2.7.6">Haec sententia quoniam primore aspectu nimis infamis est, super ea prius quae dicta sunt dicemus. Aut recte, inquiunt, imperat pater aut perperam.</TextUnit>
    <TextUnit id="416" loc="2.7.7">Si recte imperat, non quia imperat parendum, sed quoniam id fieri ius est; si perperam, nequaquam scilicet faciendum quod fieri non oportet.</TextUnit>
    <TextUnit id="417" loc="2.7.8">Deinde ita concludunt: Numquam igitur est patri parendum quae imperat.</TextUnit>
    <TextUnit id="418" loc="2.7.9">Set neque istam sententiam probari accepimus—argutiola quippe haec, sicuti mox</TextUnit>
    <TextUnit id="419" loc="2.7.10">ostendemus, frivola et inanis est—neque autem illa quam primo in loco diximus vera et proba videri potest, omnia esse quae pater iusserit parendum. Quid enim?</TextUnit>
    <TextUnit id="420" loc="2.7.11">si proditionem patriae, si matris necem, si alia quaedam imperabit turpia aut impia?</TextUnit>
    <TextUnit id="421" loc="2.7.12">Media  igitur sententia optima atque tutissima visa est, quaedam esse parendum, quaedam non obsequendum.</TextUnit>
    <TextUnit id="422" loc="2.7.13">Sed ea tamen, quae obsequi non oportet, leniter et verecunde ac sine detestatione nimia sineque obprobratione acerba reprehensionis declinanda sensim et relinquenda esse dicunt quam respuenda.</TextUnit>
    <TextUnit id="423" loc="2.7.14">Conclusio vero illa qua colligitur, sicuti supra dictum est, nihil patri parendum, inperfecta est refutarique ac dilui sic potest:</TextUnit>
    <TextUnit id="424" loc="2.7.15">Omnia, quae in rebus humanis fiunt, ita ut docti censuerunt, aut honesta sunt aut turpia.</TextUnit>
    <TextUnit id="425" loc="2.7.16">Quae sua vi recta aut honesta sunt, ut fidem colere, patriam defendere, ut amicos diligere, ea fieri oportet, sive imperet pater sive non imperet;</TextUnit>
    <TextUnit id="426" loc="2.7.17">sed quae his contraria quaeque turpia, omnino iniqua sunt, ea ne si imperet quidem.</TextUnit>
    <TextUnit id="427" loc="2.7.18">Quae vero in medio sunt et a Graecis tum, μέσα tum ἀδιάφορα appellantur, ut in militiam ire, rus colere, honores capessere, causas defendere, uxorem ducere, ut iussum proficisci, ut accersitum venire, quoniam et haec et his similia per sese ipsa neque honesta sunt neque turpia, sed proinde ut a nobis aguntur, ita ipsis actionibus aut probanda fiunt aut reprehendenda: propterea in eiusmodi omnium rerum generibus patri parendum esse censent, veluti si uxorem ducere imperet aut causas pro reis dicere.</TextUnit>
    <TextUnit id="428" loc="2.7.19">Quod enim utrumque in genere ipso per sese neque honestum neque turpe est, idcirco, si pater iubeat, obsequendum est.</TextUnit>
    <TextUnit id="429" loc="2.7.20">Sed enim si imperet uxorem ducere infamem,  propudiosam, criminosam, aut pro reo Catilina aliquo aut Tubulo aut P. Clodio causam dicere, non scilicet parendum, quoniam accedente aliquo turpitudinis numero desinunt esse per sese haec media atque indifferentia.</TextUnit>
    <TextUnit id="430" loc="2.7.21">Non ergo integra est propositio dicentium aut honesta sunt, quae imperat pater, aut turpia, neque ὑγιὲς et νόμιμον διεζευγμένον videri potest. Deest enim diiunctioni isti tertium: aut neque honesta sunt neque turpia. Quod si additur, non potest ita concludi: numquam est igitur patri parendum.</TextUnit>
    <TextUnit id="431" loc="2.8.8arg">Quod parum aequa reprehensio Epicuri a Plutarcho facta sit in synlogismi disciplina.</TextUnit>
    <TextUnit id="432" loc="2.8.1">Plutarchus, secundo librorum quos De Homero composuit, inperfecte atque praepostere atque inscite synlogismo esse usum Epicurum dicit verbaque ipsa Epicuri ponit: ̔ο θάνατος οὐδὲν πρὸς ἡμᾶ: τὸ γὰρ διαλυθὲν ἡμᾶς.</TextUnit>
    <TextUnit id="433" loc="2.8.2">Nam praetermisit, inquit, quod in prima parte sumere debuit, τὸν θάνατον εἶναι ψυχῆς καὶ σώματος διάλυσιν, tum deinde eodem ipso,</TextUnit>
    <TextUnit id="434" loc="2.8.3">quod omiserat, quasi posito concessoque ad confirmandum aliud utitur.</TextUnit>
    <TextUnit id="435" loc="2.8.4">Progredi autem hic, inquit, synlogismus, nisi illo prius posito, non potest.</TextUnit>
    <TextUnit id="436" loc="2.8.5">Vere hoc quidem Plutarchus de forma atque ordine synlogismi scripsit. Nam si, ut in disciplinis traditur, ita colligere et ratiocinari velis, sic dici oportet: ̔ο θάνατος ψυχῆς καὶ σώματος διάλυσις: τὸ δὲ διαλυθὲν ἀναισθητεῖ: τὸ δὲ ἀναισθητοῦ οὑδὲν πρὸς ἡμᾶς.</TextUnit>
    <TextUnit id="437" loc="2.8.6">Sed Epicurus, cuiusmodi homost, non inscitia</TextUnit>
    <TextUnit id="438" loc="2.8.7">videtur partem istam synlogismi praetermisisse, neque id ei negotium fuit, synlogismum tamquam in scholis philosophorum cum suis numeris omnibus et cum suis finibus dicere, sed profecto, quia separatio animi et corporis in morte evidens est, non est ratus necessariam esse eius admonitionem,</TextUnit>
    <TextUnit id="439" loc="2.8.8">quod omnibus prosus erat obvium. Sicuti etiam, quod coniunctionem synlogismi non in fine posuit, set in principio; nam id quoque non inperite factum, quis non videt?</TextUnit>
    <TextUnit id="440" loc="2.8.9">Aput Platonem quoque multis in locis reperias synlogismos, repudiate conversoque ordine isto qui in docendo traditur, cum eleganti quadam reprehensionis contemptione positos esse.</TextUnit>
    <TextUnit id="441" loc="2.9.9arg">Quod idem Plutarchus evidenti calumnia verbum ab Epicuro dictum insectatus sit.</TextUnit>
    <TextUnit id="442" loc="2.9.1">IN eodem libro idem Plutarchus eundem Epicurum reprehendit, quod verbo usus sit parum proprio et alienae significationis.</TextUnit>
    <TextUnit id="443" loc="2.9.2">Ita enim scripsit Epicurus: ̔́ορος τοῦ μεγέθους τῶν ἡδονῶν ἡ παντὸς τοῦ ἀλγοῦντος ὑπεξαίρεσις. Non, inquit, παντὸς τοῦ ἀλγοῦντος,  sed παντὸς τοῦ ἀλγεινοῦ dicere oportuit;</TextUnit>
    <TextUnit id="444" loc="2.9.3">detractio enim significandi est doloris, non, inquit, dolentis.</TextUnit>
    <TextUnit id="445" loc="2.9.4">Nimis minute ac prope etiam subfrigide Plutarchus</TextUnit>
    <TextUnit id="446" loc="2.9.5">in Epicuro accusando λεξιθηρεῖ Has enim curas vocum verborumque elegantias non modo non sectatur Epicurus, sed etiam insectatur.</TextUnit>
    <TextUnit id="447" loc="2.10.10arg">Quid sint favisae Capitolinae; et quid super eo verbo M. Varro Servio Sulpicio quaerenti rescripserit.</TextUnit>
    <TextUnit id="448" loc="2.10.1">SERVIUS SULPICIUS, iuris civilis auctor, vir bene litteratus, scripsit ad M. Varronem rogavitque ut rescriberet quid significaret verbum quod in censoriis libris scriptum esset. Id erat verbum favisae Capitolinae.</TextUnit>
    <TextUnit id="449" loc="2.10.2">Varro rescripsit in memoria sibi esse quod Q. Catulus curator restituendi Capitolii dixisset, voluisse se aream Capitolinam deprimere, ut pluribus gradibus in aedem conscenderetur suggestusque pro fastigii magnitudine altior fieret, sed facere id non quisse, quoniam favisae impedissent.</TextUnit>
    <TextUnit id="450" loc="2.10.3">Id esse cellas quasdam et cisternas quae in area sub  terra essent, ubi reponi solerent signa vetera quae ex eo templo collapsa essent, et alia quaedam religiosa e donis consecratis. Ac deinde eadem epistula negat quidem se in litteris invenisse cur favisae dictae sint, sed Q. Valerium Soranum solitum dicere ait, quos thesauros Graeco nomine appellaremus, priscos Latinos flavisas dixisse, quod in eos non rude aes argentumque, sed flata signataque pecunia conderetur.</TextUnit>
    <TextUnit id="451" loc="2.10.4">Coniectare igitur se detractam esse ex eo verbo secundam litteram et favisas esse dictas cellas quasdam et specus, quibus aeditui Capitolii uterentur ad custodiendas res veteres religiosas.</TextUnit>
    <TextUnit id="452" loc="2.11.11arg">De Sicinio Dentato egregio bellatore multa memoratu digna.</TextUnit>
    <TextUnit id="453" loc="2.11.1">L. SICINIUM DENTATUM, qui tribunus plebi fuit Sp. Tarpeio, A. Aternio consulibus, scriptum est in libris annalibus plus quam credi debeat strenuum bellatorem fuisse nomenque ei factum ob ingentem fortitudinem appellatumque esse Achillem Romanum.</TextUnit>
    <TextUnit id="454" loc="2.11.2">Is pugnasse in hostem dicitur centum et viginti proeliis, cicatricem aversam nullam, adversas quinque et quadraginta tulisse, coronis donatus esse aureis  octo, obsidionali una, muralibus tribus, civicis quattuordecim, torquibus tribus et octoginta, armillis plus centum sexaginta, hastis duodeviginti; phaleris item donatus est quinquies viciesque;</TextUnit>
    <TextUnit id="455" loc="2.11.3">spolia militaria habuit multiiuga,</TextUnit>
    <TextUnit id="456" loc="2.11.4">in his provocatoria pleraque; triumphavit cum imperatoribus suis triumphos novem.</TextUnit>
    <TextUnit id="457" loc="2.12.12arg">Considerata perpensaque lex quaedam Solonis, species habens primorem iniquae iniustaeque legis, sed ad usum et emolumentum salubritatis penitus reperta.</TextUnit>
    <TextUnit id="458" loc="2.12.1">IN legibus Solonis illis antiquissimis quae Athenis axibus ligneis incisae sunt quasque latas ab eo Athenienses, ut sempiternae manerent, poenis et religionibus sanxerunt, legem esse Aristoteles refert scriptam ad hanc sententiam: Si ob discordiam dissensionemque seditio atque discessio populi in duas partes fiet et ob eam causam irritatis animis utrimque arma capientur pugnabiturque, tum qui in eo tempore in eoque casu civilis discordiae non alterutrae parti sese adiunxerit, sed solitarius separatusque a communi malo civitatis secesserit, is domo, patria fortunisque omnibus careto, exul extorrisque esto.</TextUnit>
    <TextUnit id="459" loc="2.12.2">Cum hanc legem Solonis, singulari sapientia praediti, legissemus, tenuit nos gravis quaedam in principio admiratio, requirens quam ob causam dignos esse poena existimaverit, qui se procul a seditione et civili pugna removissent.</TextUnit>
    <TextUnit id="460" loc="2.12.3">Tum, qui penitus atque alte usum ac sententiam legis introspexerant, non ad augendam, sed ad desinendam seditionem legem hanc esse dicebant.</TextUnit>
    <TextUnit id="461" loc="2.12.4">Et res prorsum se sic habent. Nam si boni omnes, qui in principio coercendae seditioni impares fuerint, populum percitum et amentem non deseruerint, ad alterutram partem dividi sese adiunxerint, tum eveniet, ut cum socii partis seorsum utriusque fuerint eaeque partes ab his, ut maioris auctoritatis viris, temperari ac regi coeperint, concordia per eos potissimum restitui conciliarique possit, dum et suos, apud quos sunt, regunt atque mitificant et aduersarios sanatos magis cupiunt quam perditos.</TextUnit>
    <TextUnit id="462" loc="2.12.5">Hoc idem Favorinus philosophus inter fratres quoque aut amicos dissidentis oportere fieri censebat, ut qui in medio sunt utriusque partis benivoli, si in concordia adnitenda parum auctoritatis quasi ambigui amici habuerint, tum alteri in alteram partem discedant ac per id meritum viam sibi ad utriusque concordiam muniant.</TextUnit>
    <TextUnit id="463" loc="2.12.6">Nunc autem plerique, inquit, partis utriusque amici, quasi probe faciant, duos litigantes destituunt et relinquunt deduntque eos  advocatis malivolis aut avaris, qui lites animasque eorum inflamment aut odii studio aut lucri.</TextUnit>
    <TextUnit id="464" loc="2.13.13arg">Liberos in multitudinis numero etiam unum filium filiamve veteres dixisse.</TextUnit>
    <TextUnit id="465" loc="2.13.1">ANTIQUI oratores historiaeque aut carminum scriptores etiam unum filium filiamve liberos multitudinis numero appellarunt.</TextUnit>
    <TextUnit id="466" loc="2.13.2">Idque nos, cum in complurium veterum libris scriptum aliquotiens aduerterimus, nunc quoque in libro Sempronii Asellionis Rerum Gestarum quinto ita esse positum offendimus.</TextUnit>
    <TextUnit id="467" loc="2.13.3">Is Asellio sub P. Scipione Africano tribunus militum ad Numantiam fuit resque eas quibus gerendis ipse interfuit conscripsit.</TextUnit>
    <TextUnit id="468" loc="2.13.4">Eius verba de Tiberio Graccho, tribuno pl., quo in tempore interfectus in Capitolio est, haec sunt: Nam Gracchus domo cum proficiscebatur, numquam minus terna aut quaterna milia hominum sequebantur.</TextUnit>
    <TextUnit id="469" loc="2.13.5">Atque inde infra de eodem Graccho ita scripsit: Orare coepit id quidem, ut se defenderent liberosque suos, eumque quem virile secus tum in eo tempore habebat produci iussit populoque commendavit prope flens.</TextUnit>
    <TextUnit id="470" loc="2.14.14arg">Quod M. Cato, in libro qui inscriptus est Contra Tiberium Exulem, stitisses vadimonium per i litteram dicit, non stetisses ; eiusque verbi ratio reddita.</TextUnit>
    <TextUnit id="471" loc="2.14.1">IN libro vetere M. Catonis, qui inscribitur Contra Tiberium Exulem, scriptum sic erat: Quid si  vadimonium capite obvoluto stitisses?</TextUnit>
    <TextUnit id="472" loc="2.14.2">Recte quidem ille stitisses scripsit; sed falsa et audaci emendatione editores e scripto per libros stetisses fecerunt, tamquam stitisses vanum et nihili verbum esset.</TextUnit>
    <TextUnit id="473" loc="2.14.3">Quin potius ipsi nequam et nihili sunt, qui ignorant stitisses dictum a Catone, quoniam sisteretur vadimonium, non staretur.</TextUnit>
    <TextUnit id="474" loc="2.15.15arg">Quod antiquitus aetati senectae potissimum habiti sint ampli honores; et cur postea ad maritos et ad patres idem isti honores delati sint; atque ibi de capite quaedam legis Iuliae septimo.</TextUnit>
    <TextUnit id="475" loc="2.15.1">APUD antiquissimos Romanorum neque generi neque pecuniae praestantior honos tribui quam aetati solitus, maioresque natu a minoribus colebantur ad deum prope et parentum vicem atque omni in loco inque omni specie honoris priores potioresque habiti.</TextUnit>
    <TextUnit id="476" loc="2.15.2">A convivio quoque, ut scriptum in antiquitatibus est, seniores a iunioribus domum deducebantur, eumque morem accepisse Romanos a Lacedaemoniis traditum est, apud quos Lycurgi legibus maior omnium rerum honos aetati maiori habebatur.</TextUnit>
    <TextUnit id="477" loc="2.15.3">Sed postquam suboles civitati necessaria visa est et ad prolem populi frequentandam praemiis atque invitamentis usus fuit, tum antelati quibusdam in rebus qui uxorem quique liberos haberent senioribus  neque liberos neque uxores habentibus.</TextUnit>
    <TextUnit id="478" loc="2.15.4">Sicuti kapite VII. legis Iuliae priori ex consulibus fasces sumendi potestas fit, non qui pluris annos natus est, sed qui pluris liberos quam collega aut in sua potestate habet aut bello amisit.</TextUnit>
    <TextUnit id="479" loc="2.15.5">Sed si par utrique numerus liberorum est, maritus aut qui in numero maritorum est praefertur;</TextUnit>
    <TextUnit id="480" loc="2.15.6">si vero ambo et mariti et patres totidem liberorum sunt, tum ille pristinus honos instauratur et qui maior natu est prior fasces sumit.</TextUnit>
    <TextUnit id="481" loc="2.15.7">Super his autem, qui aut caelibes ambo sunt et parem numerum filiorum habent aut mariti sunt et liberos non habent, nihil scriptum in ea lege de aetate est.</TextUnit>
    <TextUnit id="482" loc="2.15.8">Solitos tamen audio, qui lege potiores essent fasces primi mensis collegis concedere aut longe aetate prioribus aut nobilioribus multo aut secundum consulatum ineuntibus.</TextUnit>
    <TextUnit id="483" loc="2.16.16arg">Quod Caesellius Vindex a Sulpicio Apollinari reprehensus est in sensus Vergiliani enarratione.</TextUnit>
    <TextUnit id="484" loc="2.16.1">Vergilii versus sunt e libro sexto:  Ille, vides, pura iuvenis qui nititur hasta, Proxima sorte tenet lucis loca. Primus ad auras Aetherias Italo commixtus sanguine surget, Silvius, Albanum nomen, tua postuma proles,  Quem tibi longaevo serum Lavinia coniunx Educet silvis regem regumque parentem, Unde genus Longa nostrum dominabitur Alba,</TextUnit>
    <TextUnit id="485" loc="2.16.2">Videbantur haec nequaquam convenire:  tua postuma proles, et:  Quem tibi longaevo serum Lavinia coniunx Educet silvis.</TextUnit>
    <TextUnit id="486" loc="2.16.3">Nam si hic Silvius, ita ut in omnium ferme annalium monumentis scriptum est, post mortem Aeneae natus est ob eamque causam praenomen ei Postumo fuit, qua ratione subiectum est:  Quem tibi longaevo serum Lavinia coniunx Educet silvis?</TextUnit>
    <TextUnit id="487" loc="2.16.4">Haec enim verba significare videri possunt, Aenea vivo ac iam sene, natum ei Silvium et educatum.</TextUnit>
    <TextUnit id="488" loc="2.16.5">Itaque hane sententiam esse verborum istorum Caesellius opinatus in Commentario Lectionum Antiquarum: Postuma, inquit, proles non eum significat qui patre mortuo, sed qui postremo loco natus est, sicuti Silvius, qui Aenea iam sene tardo seroque partu est editus.</TextUnit>
    <TextUnit id="489" loc="2.16.6">Sed huius historiae auctorem idoneum nullum nominat;</TextUnit>
    <TextUnit id="490" loc="2.16.7">Silvium autem post Aeneae mortem, sicuti diximus, natum esse multi tradiderunt.</TextUnit>
    <TextUnit id="491" loc="2.16.8">Idcirco Apollinaris Sulpicius, inter cetera in quis Caesellium reprehendit, hoc quoque eius quasi  erratum animadvertit errorisque istius hanc esse causam dixit, quod scriptum ita sit 'quem tibi longaevo.' 'Longaevo' " inquit, non seni significat, hoc enim est contra historiae fidem, sed in longum iam aevum et perpetuum recepto immortalique facto.</TextUnit>
    <TextUnit id="492" loc="2.16.9">Anchises enim, qui haec ad filium dicit, sciebat eum, cum hominum vita discessisset, immortalem atque indigetem futurum et longo perpetuoque aevo potiturum.</TextUnit>
    <TextUnit id="493" loc="2.16.10">Hoc sane Apollinaris argute. Sed aliud tamen est longum aevum, aliud perpetuum, neque dii longaevi appellantur, sed inmortales.</TextUnit>
    <TextUnit id="494" loc="2.17.17arg">Cuiusmodi esse naturam quarundam praepositionum M. Cicero animadverterit; disceptatumque ibi super eo ipso quod Cicero observaverat.</TextUnit>
    <TextUnit id="495" loc="2.17.1">OBSERVATE curioseque animadvertit M. Tullius in et con praepositiones verbis aut vocabulis praepositas tunc produci atque protendi, cum litterae sequerentur quae primae sunt in sapiente atque felice, in alis autem omnibus correpte pronuntiari.</TextUnit>
    <TextUnit id="496" loc="2.17.2">Verba Ciceronis haec sunt: Quid vero hoc elegantius, quod non fit natura, sed quodam instituto? 'Indoctus' dicimus brevi prima littera, 'insanus ' producta, immanis ' brevi, 'infelix' longa et, ne multis, quibus in verbis hae primae litterae sunt quae in 'sapiente' atque 'felice,' producte dicuntur, in ceteris omnibus breviter; itemque ' conposuit,' consuevit,' 'concrepuit,'  'confecit.' Consule veritatem, reprehendet; refer ad auris, probabunt; quaere cur ita sit? dicent iuvare. Voluptati autem aurium morigerari debet oratio.</TextUnit>
    <TextUnit id="497" loc="2.17.3">Manifesta quidem ratio suavitatis est in his vocibus de quibus Cicero locutus est. Sed quid dicemus de praepositione pro, quae, cum produci et corripi soleat, observationem hanc tamen M. Tullii aspernata est?</TextUnit>
    <TextUnit id="498" loc="2.17.4">Non enim semper producitur, cum sequitur ea littera quae prima est in verbo fecit, quam Cicero hanc habere vim significat ut propter eam rem in et con praepositiones producantur.</TextUnit>
    <TextUnit id="499" loc="2.17.5">Nam proficisci et profugere et profundere et profanum et profestum correpte dicimus, proferre autem et profligare et proficere producte.</TextUnit>
    <TextUnit id="500" loc="2.17.6">Cur igitur ea littera, quam Cicero productionis causam facere observavit, non in omnibus consimilibus eandem vim aut rationis aut suavitatis tenet, sed aliam vocem produci facit, aliam corripi? Neque vero con particula tum solum producitur, cum ea littera, de qua Cicero dixit, insequitur. Nam et Cato et Sallustius:</TextUnit>
    <TextUnit id="501" loc="2.17.7">faenoribus, inquiunt, copertus est.</TextUnit>
    <TextUnit id="502" loc="2.17.8">Praeterea coligatus et conexus producte dicitur.</TextUnit>
    <TextUnit id="503" loc="2.17.9">Sed tamen videri potest in his quae posui, ob eam causam particula haec produci, quoniam eliditur ex ea n littera; nam detrimentum litterae productione syllabae compensatur.</TextUnit>
    <TextUnit id="504" loc="2.17.10">Quod quidem etiam in eo servatur, quod est cogo ;</TextUnit>
    <TextUnit id="505" loc="2.17.11">neque repugnat quod  coegi correpte dicimus; non enim salva id ἀναλογίᾳ dicitur a verbo, quod est cogo.</TextUnit>
    <TextUnit id="506" loc="2.18.18arg">Quod Phaedon Socraticus servus fuit; quodque item alii complusculi servitutem servierunt.</TextUnit>
    <TextUnit id="507" loc="2.18.1">PHAEDON Elidensis ex cohorte illa Socratica fuit Socratique et Platoni per fuit familiaris.</TextUnit>
    <TextUnit id="508" loc="2.18.2">Eius nomini Plato librum illum divinum de immortalitate animae dedit.</TextUnit>
    <TextUnit id="509" loc="2.18.3">Is Phaedon servus fuit forma atque ingenio liberali et, ut quidam scripserunt, a lenone domino puer ad merendum coactus.</TextUnit>
    <TextUnit id="510" loc="2.18.4">Eum Cebes Socraticus hortante Socrate emisse dicitur habuisseque in philosophiae disciplinis.</TextUnit>
    <TextUnit id="511" loc="2.18.5">Atque is postea philosophus inlustris fuit sermonesque eius de Socrate admodum elegantes leguntur.</TextUnit>
    <TextUnit id="512" loc="2.18.6">Alii quoque non pauci servi fuerunt qui post philosophi clari extiterunt.</TextUnit>
    <TextUnit id="513" loc="2.18.7">Ex quibus ille Menippus fuit cuius libros M. Varro in saturis aemulatus est, quas alii Cynicas, ipse appellat Menippeas.</TextUnit>
    <TextUnit id="514" loc="2.18.8">Sed et Theophrasti Peripatetici servus Pompylus et Zenonis Stoici servus, qui Persaeus vocatus est, et Epicuri, cui Mys nomen fuit, philosophi non incelebres vixerunt.</TextUnit>
    <TextUnit id="515" loc="2.18.9">Diogenes etiam Cynicus servitutem servivit. Sed is ex libertate in servitutem venum ierat. Quem cum emere vellet ξενιθ́δης κορίνθιος et ecquid artificii novisset esset percontatus: Novi, inquit Diogenes, hominibus liberis imperare.</TextUnit>
    <TextUnit id="516" loc="2.18.10">Tum ξενιάδης responsum eius demiratus emit et manu emisit filiosque suos ei tradens: Accipe, inquit, liberos meos quibus imperes. De Epicteto autem philosopho nobili, quod is quoque servus fuit recentior est memoria quam ut scribi quasi oblitteratum debuerit.</TextUnit>
    <TextUnit id="517" loc="2.19.19arg">Rescire verbum quid sit; et quam habeat veram atque propriam significationem.</TextUnit>
    <TextUnit id="518" loc="2.19.1">VERBUM rescire observavimus vim habere propriam quandam, non ex communi significatione ceterorum verborum quibus eadem praepositio imponitur; neque ut rescribere, relegere, restituere *** substituere dicimus, itidem dicimus rescire ;</TextUnit>
    <TextUnit id="519" loc="2.19.2">nam qui factum aliquod occultius aut inopinatum insperatumque cognoscit, is dicitur proprie rescire.</TextUnit>
    <TextUnit id="520" loc="2.19.3">Cur autem in hoc uno verbo re particula huius sententiae vim habeat, equidem adhuc quaero.</TextUnit>
    <TextUnit id="521" loc="2.19.4">Aliter enim dictum esse rescivi aut rescire apud eos qui diligenter locuti sunt, nondum invenimus quam super is rebus quae aut consulto consilio latuerint aut contra spem opinionemve usu venerint;</TextUnit>
    <TextUnit id="522" loc="2.19.5">quamquam ipsum scire de omnibus communiter rebus dicatur vel adversis vel prosperis vel insperatis vel expectatis. Naevius in Triphallo ita scripsit:  Sive únquam quicquam filium rescívero, Argéntum amoris caúsa sumpse mútuum, Extémplo illo te dúcam ubi non déspuas.</TextUnit>
    <TextUnit id="523" loc="2.19.7">Claudius Quadrigarius in primo Annali: Ea Lucani ubi resciverunt, sibi per fallacias verba data esse.</TextUnit>
    <TextUnit id="524" loc="2.19.8">Item Quadrigarius in eodem libro in re tristi et inopinata verbo isto ita utitur: Id ubi rescierunt propinqui obsidum, quos Pontio traditos supra demonstravimus, eorum parentes cum propinquis capillo passo in viam provolarunt.</TextUnit>
    <TextUnit id="525" loc="2.19.9">M. Cato in quarto originum:Deinde dictator iubet postridie magistrum equitum arcessi: 'mittam te, si vis, cum equitibus.' 'Sero est,' inquit magister equitum, 'iam rescivere.'</TextUnit>
    <TextUnit id="526" loc="2.20.20arg">Quae volgo dicuntur vivaria, id vocabulum veteres non dixisse; et quid pro eo P. Scipio in oratione ad populum, quid postea M. Varro in libris De Re Rustica dixerit.</TextUnit>
    <TextUnit id="527" loc="2.20.1">VIVARIA, quae nunc dicuntur saepta quaedam loca, in quibus ferae vivae pascuntur, M. Varro in libro De Re Rustica III. dicit leporaria appellari. Verba Varronis subieci:</TextUnit>
    <TextUnit id="528" loc="2.20.2">Villaticae pastionis genera sunt tria, ornithones, leporaria, piscinae. Nunc ornithonas dico omnium alitum quae intra parietes villae solent pasci. Leporaria te accipere volo, non ea quae tritavi nostri dicebant, ubi soli lepores sint, sed omnia saepta adficta villae quae sunt et habent inclusa animalia quae pascuntur.</TextUnit>
    <TextUnit id="529" loc="2.20.3">Is item infra eodem in libro ita scribit: Cum emisti fundum Tusculanum a M. Pisone, in leporario apri multi fuere.</TextUnit>
    <TextUnit id="530" loc="2.20.4">Vivaria autem quae nunc vulgus dicit—quos παραδείσους Graeci appellant, quae leporaria Varro dicit—haut usquam memini apud vetustiores scriptum.</TextUnit>
    <TextUnit id="531" loc="2.20.5">Sed quod apud Scipionem, omnium aetatis suae purissime locutum, legimus roboraria, aliquot Romae doctos viros dicere audivi id significare, quod nos vivaria dicimus, appellataque esse a tabulis roboreis, quibus saepta essent; quod genus saeptorum vidimus in Italia locis plerisque.</TextUnit>
    <TextUnit id="532" loc="2.20.6">Verba ex oration  eius Contra Claudium Asellum quinta haec sunt: Ubi agros optime cultos atque villas expolitissimas vidisset, in his regionibus excelsissimo loco grumam statuere aiebat; inde corrigere viam, aliis per vineas medias, aliis per roborarium atque piscinam, aliis per villam.</TextUnit>
    <TextUnit id="533" loc="2.20.7">Lacus vero aut stagna quae piscibus vivis coercentur clausa, suo atque proprio nomine piscinas nominaverunt.</TextUnit>
    <TextUnit id="534" loc="2.20.8">Apiaria quoque vulgus dicit loca in quibus siti sunt alvei apum; sed neminem ferme qui incorrupte locuti sunt aut scripsisse memini aut dixisse.</TextUnit>
    <TextUnit id="535" loc="2.20.9">M. autem Varro in libro De Re Rustica tertio: μελις- σῶνας, inquit, ita facere oportet, quae quidam 'mellaria' appellant. Sed hoc verbum quo Varro usus est Graecum est; nam μελισσῶνες ita dicuntur, ut ἀμπελῶνες et δαφνῶνες.</TextUnit>
    <TextUnit id="536" loc="2.21.21arg">Super eo sidere quod Graeci ἅμαξαν, nos septentriones vocamus; ac de utriusque vocabuli ratione et origine.</TextUnit>
    <TextUnit id="537" loc="2.21.1">AB Aegina in Piraeum complusculi earundem disciplinarum sectatores Graeci Romanique homines eadem in navi transmittebamus.</TextUnit>
    <TextUnit id="538" loc="2.21.2">Nox fuit et clemens  mare et anni aestas caelumque liquide serenum. Sedebamus ergo in puppi simul universi et lucentia sidera considerabamus.</TextUnit>
    <TextUnit id="539" loc="2.21.3">Tum, qui eodem in numero Graecas res eruditi erant, quid ἅμαξα esset, quid βοώτης et quaenam maior et quae minor, cur ita appellata et quam in partem procedentis noctis spatio moveretur et quamobrem Homerus solam eam non occidere dicat, cum et quaedam alia non occidant astra, scite ista omnia ac perite disserebant.</TextUnit>
    <TextUnit id="540" loc="2.21.4">Hic ego ad nostros iuvenes convertor et quin, inquam, vos opici dicitis mihi quare quod ἅμαξαν Graeci vocant nos 'septentriones' vocamus?</TextUnit>
    <TextUnit id="541" loc="2.21.5">Non enimn satis est quod septem stellas videmus, sed quid hoc totum quod 'septentriones' dicimus significet scire, inquam, id prolixius volo.</TextUnit>
    <TextUnit id="542" loc="2.21.6">Tu'm quispiam ex his, qui se ad litteras memoriasque veteres dediderat: Vulgus, inquit, grammaticorum 'septentriones' a solo numero stellarum dictum putat.</TextUnit>
    <TextUnit id="543" loc="2.21.7">'Triones' enim per sese nihil significare aiunt, sed vocabuli esse supplementum; sicut in eo, quod 'quinquatrus' dicamus, quod quinque ab Idibus dierum numerus sit, 'atrus' nihil.</TextUnit>
    <TextUnit id="544" loc="2.21.8">Sed ego quidem cum L. Aelio et M. Varrone sentio, qui 'triones' rustico cetera vocabulo boves appellatos scribunt, quasi quosdam 'terriones,' hoc est arandae  colendaeque terrae idoneos.</TextUnit>
    <TextUnit id="545" loc="2.21.9">Itaque hoc sidus, quod a figura posituraque ipsa, quia simile plaustri videtur, antiqui Graecorum ἕμαξαν dixerunt, nostri quoque veteres a bubus iunctis 'septentriones' appellarunt, id est septem stellas, ex quibus quasi iuncti 'triones' figurantur.</TextUnit>
    <TextUnit id="546" loc="2.21.10">Praeter hanc, inquit, opinionem id quoque Varro addit, dubitare sese an propterea magis hae septem stellae 'triones' appellatae sint, quia ita sunt sitae ut ternae stellae proximae quaeque inter sese faciant 'trigona,' id est triquetras figuras.</TextUnit>
    <TextUnit id="547" loc="2.21.11">Ex his duabus rationibus quas ille dixit, quod posterius est subtilius elegantiusque est visum. Intuentibus enim nobis in illud, ita propemodum res erat, ut forma esse triquetra viderentur.</TextUnit>
    <TextUnit id="548" loc="2.22.22arg">De vento Iapyge deque aliorum ventorum vocabulis regionibusque accepta ex Favorini sermonibus.</TextUnit>
    <TextUnit id="549" loc="2.22.1">APUD mensam Favorini in convivio familiari legi solitum erat aut vetus carmen melici poetae aut historia partim Graecae linguae, alias Latinae.</TextUnit>
    <TextUnit id="550" loc="2.22.2">legebatur ergo ibi tunc in carmine Latino Iapyx ventus quaesitumque est quis hic ventus et quibus ex locis spiraret et quae tam infrequentis vocabuli ratio esset; atque etiam petebamus, ut super ceterorum nominibus regionibusque docere nos ipse vellet,  quia vulgo neque de appellationibus eorum neque de finibus neque de numero conveniret.</TextUnit>
    <TextUnit id="551" loc="2.22.3">Tum Favorinus ita fabulatus est: Satis, inquit, "notum est, limites regionesque esse caeli quattuor: 'exortum,' 'occasum,' 'meridiem,' 'septentriones.'</TextUnit>
    <TextUnit id="552" loc="2.22.4">Exortus et occasus mobilia et varia sunt, meridies septentrionesque statu perpetuo stant et manent.</TextUnit>
    <TextUnit id="553" loc="2.22.5">Oritur enim sol non indidem semper, sed aut 'aequinoctialis' oriens dicitur, cum in circulo currit qui appellatur ἰσημερινός, aut 'solstitialis,' quae sunt θεριναὶ τροπαί, aut ' brumalis,' quae sunt χειμεριναὶ τροπαί</TextUnit>
    <TextUnit id="554" loc="2.22.6">. Item cadit sol non in eundem semper locum. Fit enim similiter occasus eius aut 'aequinoctialis' aut 'solstitialis' aut 'brumalis.'</TextUnit>
    <TextUnit id="555" loc="2.22.7">Qui ventus igitur ab oriente verno, id est aequinoctiali, venit, nominatur 'eurus,' ficto vocabulo, ut isti ἐτυμολογικοὶ aiunt, ὁ ἀπὸ τῆς ἠοῦς ῥέων.</TextUnit>
    <TextUnit id="556" loc="2.22.8">Is alio quoque a Graecis nomine ἀφηλιώτης, Romanis nauticis 'subsolanus' cognominatur.</TextUnit>
    <TextUnit id="557" loc="2.22.9">Sed qui ab aestiva et solstitiali orientis meta venit, Latine 'aquilo,' βορέας Graece dicitur, eumque propterea quidam dicunt ab Homero αἰθρηγενέτην appellatum; boream autem putant dictum ἀπὸ τῆς βοῆς, quoniam sit violenti flatus et sonori.</TextUnit>
    <TextUnit id="558" loc="2.22.10">Tertius ventus, qui ab oriente hiberno spirat—'volturnum' Romani vocant—,eum plerique Graeci mixto nomine, quod inter notum et eurum sit, εὐρόνοτον appellant.  Hi sunt igitur tres venti orientales:</TextUnit>
    <TextUnit id="559" loc="2.22.11">'aquilo,' 'volturnus,' 'eurus,' quorum medius eurus est.</TextUnit>
    <TextUnit id="560" loc="2.22.12">His oppositi et contrarii sunt alii tres occidui: 'caurus,' quem solent Graeci appellare ἀργεστήν: is adversus aquilonem flat; item alter 'favonius,' qui Graece ζέφυρος vocatur: is adversus eurum flat; tertius 'Africus,' qui Graece λίψ: is adversus volturnum facit.</TextUnit>
    <TextUnit id="561" loc="2.22.13">Hae duae regiones caeli orientis occidentisque inter sese adversae sex habere ventos videntur.</TextUnit>
    <TextUnit id="562" loc="2.22.14">Meridies autem, quoniam certo atque fixo limite est, unum meridialem ventum habet: is Latine 'auster, ' Graece νότος nominatur, quoniam est nebulosus atque umectus; νοτίς enim Graece umor nominatur.</TextUnit>
    <TextUnit id="563" loc="2.22.15">Septentriones autem habent ob eandem causam unum. Is obiectus derectusque in austrum, Latine 'septentrionarius,' Graece ἀπαρκτίας appellatus.</TextUnit>
    <TextUnit id="564" loc="2.22.16">Ex his octo ventis alii quattuor ventos detrahunt atque id facere se dicunt Homero auctore, qui solos quattuor ventos noverit: eurum, austrum,</TextUnit>
    <TextUnit id="565" loc="2.22.17">aquilonem, favonium, a quattuor caeli partibus, quas quasi primas nominavimus, oriente scilicet atque occidente latioribus atque simplicibus, non tripertitis.</TextUnit>
    <TextUnit id="566" loc="2.22.18">Partim autem sunt qui pro octo duodecim faciant, tertios quattuor in media loca  inserentes circum meridiem et septentriones eadem ratione qua secundi quattuor intersiti sunt inter primores duos apud orientem occidentemque.</TextUnit>
    <TextUnit id="567" loc="2.22.19">" Sunt porro alia quaedem nomina quasi peculiarium ventorum, quae incolae in suis quisque regionibus fecerunt aut ex locorum vocabulis in quibus colunt, aut ex alia qua causa quae ad faciendum vocabulum acciderat.</TextUnit>
    <TextUnit id="568" loc="2.22.20">Nostri namque Galli venture ex sua terra flantem, quem saevissimum patiuntur, 'circium' appellant a turbine, opinor, eius ac vertigine;</TextUnit>
    <TextUnit id="569" loc="2.22.21">ex ̓ιαπυγίας ipsius ore proficiscentem, quasi sinibus, Apuli eodem quo ipsi sunt nomine 'iapygem' dicunt. Eum esse propemodum caurum existimo;</TextUnit>
    <TextUnit id="570" loc="2.22.22">nam et est occidentalis et videtur exadversum eurum flare.</TextUnit>
    <TextUnit id="571" loc="2.22.23">Itaque Vergilius Cleopatram e navali proelio in Aegyptum fugientem vento iapyge ferri ait, ecum quoque Apulum eodem quo ventum vocabulo 'iapygem' appellavit.</TextUnit>
    <TextUnit id="572" loc="2.22.24">Est etiam ventus nomine 'caecias.' quem Aristoteles ita flare dicit, ut nubes non procul propellat, sed ut ad sese vocet, ex quo versum istum proverbialem factum ait:  ̔́ελκων ἐφ' αὑτὸν ὥστε καικίας νέφος.</TextUnit>
    <TextUnit id="573" loc="2.22.25">Praeter hos autem, quos dixi, sunt alii plurifariam venti commenticii et suae quisque regionis indigenae,  ut est Horatianus quoque ille 'atabulus,' quos ipsos quoque exsecuturus fui; addidissemque eos qui 'etesiae' et 'prodromi' appellitantur, qui certo tempore anni, cum canis oritur, ex alia atque alia parte caeli spirant; rationesque omnium vocabulorum, quoniam plus paulo adbibi, effutissem, nisi multa iam prosus omnibus vobis reticentibus verba fecissem, quasi fieret a me ἀκρόασις ἐπιδεικτική.</TextUnit>
    <TextUnit id="574" loc="2.22.26">In convivio autem frequenti loqui solum unum neque honestum est," inquit, neque commodum.</TextUnit>
    <TextUnit id="575" loc="2.22.27">Haec nobis Favorinus in eo, quod dixi, tempore apud mensam suam summa cum elegantia verborum totiusque sermonis comitate atque gratia denarravit.</TextUnit>
    <TextUnit id="576" loc="2.22.28">Sed, quod ait ventum qui ex terra Gallia flaret circium appellari, M. Cato in libris Originum eum ventum cercium dicit, non circium.</TextUnit>
    <TextUnit id="577" loc="2.22.29">Nam cum de Hispanis scriberet, qui citra Hiberum colunt, verba haec posuit: Set in his regionibus ferrareae, argentifodinae pulcherrimae, mons ex sale mero magnus; quantum demas,tantum adcrescit. Ventus cercius, cum loquare, buccam implet, armatum hominem, plaustrum oneratum percellit.</TextUnit>
    <TextUnit id="578" loc="2.22.30">Quod supra autem dixi, ἐτησίας ex alia atque alia caeli parte flare, haut scio an secutus opinionem multorum temere dixerim.</TextUnit>
    <TextUnit id="579" loc="2.22.31">P. enim Nigidii, in  secundo libroruin quos De Vento composuit, verba haec sunt: Et ἐτησίαι et austri anniversarii secundo sole flant. Considerandum igitur est, quid sit secundo sole.</TextUnit>
    <TextUnit id="580" loc="2.23.23arg">Consultatio diiudicatioque locorum facta ex comoedia Menandri et Caecilii, quae Plocium inscripta est.</TextUnit>
    <TextUnit id="581" loc="2.23.1">Comoedias lectitamus nostrorum poetarum sumptas ac versas de Graecis Menandro aut Posidippo aut Apollodoro aut Alexide et quibusdam item aliis comicis.</TextUnit>
    <TextUnit id="582" loc="2.23.2">Neque, cum legimus eas, nimium sane displicent, quin lepide quoque et venuste scriptae videntur, prorsus ut melius posse fieri nihil censeas.</TextUnit>
    <TextUnit id="583" loc="2.23.3">Set enim si conferas et componas Graeca ipsa, unde illa venerunt, ac singula considerate atque apte iunctis et alternis lectionibus committas, oppido quam iacere atque sordere incipiunt quae Latina sunt; ita Graecarum, quas aemulari nequiverunt, facetiis atque luminibus obsolescunt.</TextUnit>
    <TextUnit id="584" loc="2.23.5">Nuper adeo usus huius rei nobis venit. Caecili Plocium legebamus; hautquaquam mihi et qui aderant displicebat.</TextUnit>
    <TextUnit id="585" loc="2.23.6">Libitum et Menandri quoque Plocium legere, a quo istam comoediam verterat.</TextUnit>
    <TextUnit id="586" loc="2.23.7">Sed enim postquam in manus Menander venit, a principio statim, di boni, quantum stupere atque frigere quantumque mutare a Menandro Caecilius  visus est! Diomedis hercle arma et Glauci non dispari magis pretio existimata sunt.</TextUnit>
    <TextUnit id="587" loc="2.23.8">Accesserat dehinc lectio ad eum locum, in quo maritus senex super uxore divite atque deformi querebatur, quod ancillam suam, non inscito puellam ministerio et facie haut inliberali, coactus erat venundare, suspectam uxori quasi paelicem. Nihil dicam ego, quantum differat; versus utrimque eximi iussi et aliis ad iudicium faciundum exponi.</TextUnit>
    <TextUnit id="588" loc="2.23.9">Menander sic:  ̓επ' ἀμφότερα νῦν ἡπίκληρος ἡ καλή μέλλει καθευδῄσειν. κατείργασται μέγα καὶ περιβόητον ἔργον: ἐκ τῆς οἰκίας ̓εξέβαλε τὴν λυποῦσαν, ἣν ἐβούλετο, ̔́ιν' ἀποβλέπωσι πάντες εἰς τὸ κρωβύλης πρόσωπον ᾖ τ' εὔγνωστος οὖς' ἐμὴ γυνή δέσποινα. καὶ τὴν ὄψιν, ἣν ἐκτήσατο, ̓́ονος ἐν πιθήκοις, τοῦτο δὴ τὸ λεγόμενον ̓́εστιν. σιωπᾶν βούλομαι τὴν νύκτα τήν πολλῶν κακῶν ἀρχηγόν. οἴμοι κροωβύλην λαβεῖν ἔμ', ἑκκαίδεκα τάλαντα προῖκα καί τὴν ῥῖν̓ ἔχουσαν πηχέως: εἶτ' ἐστὶ τό φρύαγμά πως ὑπόστατον; μὰ τὸν δια τὸν ̓λύμπιον καὶ τὴν ̓αθηνᾶν, οὐδαμῶς. παιδισκάριον θεραπευτικὸν δὲ καὶ λόγου †τάχιον ἀπαγέσθω δέτις ἄρ' ἀντεεσαγάγοι.</TextUnit>
    <TextUnit id="589" loc="2.23.10">Caecilius autem sic:  Is démum miser est, qui aérumnam suám néscit Occultáre.  Foris: íta me uxor forma ét factís facit, sí taceam, tamen íudicium. Quae nísi dotem, ómnia quaé nolis habet; quí sapiet, de mé discet, Qui quási ad hostis captús liber servío salva urbe atque árce. Quaen míhi quidquid placet éo privatum id me servatam velim? Dum ego éius mortem inhio, égomet vivo mórtuus inter vivos. Éa me clam se cúm mea ancilla aít consuetum, id me árguit; Íta plorando, orándo, instando atque óbiurgando me óbtudit Eam utí venderém; nunc credo ínter suás Aequális et cognátas sermoném serit: "Quís vestrarúm fuit íntegra aetátula, Quae hóc idem a viro Íimpetrarit suo, quód ego anus modo Efféci, paelice út meum privarém virum? Haéc erunt concília hodie, dífferor sermóne miser."</TextUnit>
    <TextUnit id="590" loc="2.23.11">Praeter venustatem autem rerum atque verborum, in duobus libris nequaquam parem, in hoc equidem soleo animum attendere, quod quae Menander praeclare et apposite et facete scripsit, ea Caecilius, ne qua potuit quidem,</TextUnit>
    <TextUnit id="591" loc="2.23.12">conatus est enarrare, sed quasi minime probanda praetermisit et alia nescio quae mimica inculcavit et illud Menandri de vita hominum media sumptum, simplex et verum et delectabile, nescio quo pacto omisit. Idem enim ille maritus senex cum altero sene vicino colloquens et uxoris locupletis superbiam deprecans, haec ait:   ̓́εχω δ' ἐπίκληρον λάμιαν: οὐκ εἴρηκά σοι τοῦτ'; εἶτ' ἄρ' οὐχί; κυρίαν τῆς οἰκίας καὶ τῶν ἀγρῶν καὶ† πάντων ἀντ' ἐκείνης ̓́εχομεν, ̓́απολλον, ὡς χαλεπῶν χαλεπώτατον: ̔́απασι δ' ἀργαλέα ̓αστίν, οὐκ ἐμοὶ μόνῳ, υἱῷ πολὺ μᾶλλον θυγατρι—πρᾶγμ' ἄμαχον λέγεις. —εὖ οἷδα.</TextUnit>
    <TextUnit id="592" loc="2.23.13">Caecilius vero hoc in loco ridiculus magis quam personae isti quam tractabat aptus atque conveniens videri maluit. Sic enim haec corrupit:  Sed túa morosane úxor, quaeso, est?-Quám rogas? Qui tándem?—Taedet méntionis, quáe mihi, Ubí domum adveni, adsedí, extemplo sávium Dat iéiuna anima.—Níl peccat de sávio. Ut dévomas vult, quod foris potáveris.</TextUnit>
    <TextUnit id="593" loc="2.23.14">Quid de illo quoque loco, in utraque comoedia posito, existimari debeat, manifestum est, cuius loci haec ferme sententia:</TextUnit>
    <TextUnit id="594" loc="2.23.15">Filia hominis pauperis in pervigilio vitiata est.</TextUnit>
    <TextUnit id="595" loc="2.23.16">Ea res clam patrem fuit, et habebatur pro virgine.</TextUnit>
    <TextUnit id="596" loc="2.23.17">Ex eo vitio gravida mensibus exactis parturit.</TextUnit>
    <TextUnit id="597" loc="2.23.18">Servus bonae frugi, cum pro foribus domus staret et propinquare partum erili filiae atque omnino vitium esse oblatum ignoraret, gemitum et ploratum audit puellae in puerperio enitentis; timet, irascitur, suspicatur, miseretur, dolet.</TextUnit>
    <TextUnit id="598" loc="2.23.19">Hi omnes motus eius affectionesque animi  in Graeca quidem comoedia mirabiliter acres et illustres, apud Caecilium autem pigra istaec omnia et a rerum dignitate atque gratia vacua sunt.</TextUnit>
    <TextUnit id="599" loc="2.23.20">Post, ubi idem servus percontando quod acciderat repperit, has apud Menandrum voces facit:  ̓̀ω τρὶς κακοδαίμων, ὅστις ὢν πένης γαμεῖ καὶ παιδοποιεῖ. ̔ως ἀλόγιστός ἐστ' ἀνήρ, ̔̀ος μήτε φυλακὴν τῶν ἀναγκαίων ἔχει, μήτ', ἂν ἀτυχήσῃ εἰς τὰ κοινὰ τοῦ βίου, ̓επαμφιέσαι δύνατο τοῦτο χρήμασιν, ̓αλλ' ἐν ἀκαλύπτῳ καὶ ταλαιπώρῳ βίῳ χειμαζόμενος ζῇ, τῶν μὲν ἀνιαρῶν ἔχων τὸ μέρος ἁπάντων, τῶν δ' ἀγαθῶν αὐδὲν μέρος. ̔υπὲρ γὰρ ἑνὸς ἀλγῶν ἅπαντας νουθετῶ.</TextUnit>
    <TextUnit id="600" loc="2.23.21">Ad horum autem sinceritatem veritatemque verborum an adspiraverit Caecilius, consideremus. Versus sunt hi Caecili trunca quaedam ex Menandro dicentis et consarcinantis verba tragici tumoris:  Is demum infórtunatus ést homo, Paupér qui educit ín egestatem liberos, Cuí fortuna et rés ut est continuó patet. Nam opulénto famam fácile occultat fáctio:</TextUnit>
    <TextUnit id="601" loc="2.23.22">Itaque, ut supra dixi, cum haec Caecilii seorsum lego, neutiquam videntur ingrata ignavaque, cum autem Graeca comparo et contendo, non puto Caecilium sequi debuisse quod assequi nequiret.</TextUnit>
    <TextUnit id="602" loc="2.24.24arg">De vetere parsimonia; deque antiquis legibus sumptuariis.</TextUnit>
    <TextUnit id="603" loc="2.24.1">Parsimonia apud veteres Romanos et victus atque cenarum tenuitas non domestica solum observatione ac disciplina, sed publica quoque animadversione legumque complurium sanctionibus custodita est.</TextUnit>
    <TextUnit id="604" loc="2.24.2">Legi adeo nuper in Capitonis Atei Coniectaneis senatus decretum vetus C. Fannio et M. Valerio Messalla consulibus factum, in quo iubentur principes civitatis, qui ludis Megalensibus antiquo ritu mutitarent, id est mutua inter sese dominia agitarent, iurare apud consules verbis conceptis, non amplius in singulas cenas sumptus se esse facturos quam centenos vicenosque aeris praeter olus et far et vinum, neque vino alienigena, sed patriae usuros, neque argenti in convivio plus pondo quam libras centum inlaturos.</TextUnit>
    <TextUnit id="605" loc="2.24.3">Sed post id senatus consultum lex Fannia lata est, quae ludis Romanis, item ludis plebeis et Saturnalibus et aliis quibusdam diebus, in singulos dies centenos aeris insumi concessit decemque aliis diebus in singulis mensibus tricenos, ceteris autem diebus omnibus denos.</TextUnit>
    <TextUnit id="606" loc="2.24.4">Hanc Lucilius poeta legem significat, cum dicit:  Fanni centussis misellus.</TextUnit>
    <TextUnit id="607" loc="2.24.5">In quo erraverunt quidam commentariorum in Lucilium scriptores, quod putaverunt Fannia lege perpetuos in omne dierum genus centenos aeris statutos.</TextUnit>
    <TextUnit id="608" loc="2.24.6">Centum enim aeris Fannius constituit, sicuti supra dixi, festis quibusdam diebus eosque ipsos dies nominavit, aliorum autem dierum omnium in singulos dies sumptum inclusit intra aeris alias tricenos, alias denos.</TextUnit>
    <TextUnit id="609" loc="2.24.7">Lex deinde Licinia rogata est, quae cum certis diebus, sicuti Fannia, centenos aeris inpendi permisisset, nuptiis ducenos indulsit ceterisque diebus statuit aeris tricenos; cum et carnis aridae et salsamenti certa pondera in singulos dies constituisset, quidquid esset natum e terra, vite, arbore, promisce atque indefinite largita est.</TextUnit>
    <TextUnit id="610" loc="2.24.8">Huius legis Laevius poeta meminit in Erotopaegniis.</TextUnit>
    <TextUnit id="611" loc="2.24.9">Verba Laevii haec sunt, quibus significat haedum, qui ad epulas fuerat adlatus, dimissum cenamque ita ut lex Licinia sanxisset, pomis oleribusque instructam;  Lex Licinia (inquit) introducitur, Lux liquida haedo redditur.</TextUnit>
    <TextUnit id="612" loc="2.24.10">Lucilius quoque legis istius meminit in his verbis:  Legem vitemus Licini.</TextUnit>
    <TextUnit id="613" loc="2.24.11">Postea L. Sulla dictator, cum, legibus istis situ atque senio oblitteratis, plerique in patrimoniis  amplis elluarentur et familiam pecuniamque suam prandiorum conviviorumque gurgitibus proluissent, legem ad populum tulit qua cautum est ut Kalendis, Idibus, Nonis diebusque ludorum et feriis quibusdam sollemnibus sestertios trecenos in cenam insumere ius potestasque esset, ceteris autem diebus omnibus non amplius tricenos.</TextUnit>
    <TextUnit id="614" loc="2.24.12">Praeter has leges Aemiliam quoque legem invenimus, qua lege non sumptus cenarum, sed ciborum genus et modus praefinitus est.</TextUnit>
    <TextUnit id="615" loc="2.24.13">Lex deinde Antia praeter sumptum aeris id etiam sanxit, ut qui magistratus esset magistratumve capturus esset, ne quo ad cenam, nisi ad certas personas, itaret.</TextUnit>
    <TextUnit id="616" loc="2.24.14">Postrema lex Iulia ad populum pervenit Caesare Augusto imperante, qua profestis quidem diebus ducenti finiuntur, Kalendis, Idibus, Nonis et aliis quibusdam festis trecenti, nuptiis autem et repotiis sestertii mille.</TextUnit>
    <TextUnit id="617" loc="2.24.15">Esse etiam dicit Capito Ateius edictum—divine vero Augusti an Tiberii Caesaris non satis commemini—quo edicto per dierum varias sollemnitates a trecentis sestertiis adusque duo sestertia sumptus cenarum propagatus est, ut his saltem finibus luxuriae effervescentis aestus coerceretur.</TextUnit>
    <TextUnit id="618" loc="2.25.25arg">Quid Graeci ἀναλογίαν quid contra ἀνωμαλίαν vocent.</TextUnit>
    <TextUnit id="619" loc="2.25.1">In Latino sermone, sicut in Graeco, alii ἀνα- λογίαν sequendam putaverunt, alii ἀνωμαλίαν.</TextUnit>
    <TextUnit id="620" loc="2.25.2">̓αναλογία est similium similis declinatio, quam quidam Latine proportionem vocant.</TextUnit>
    <TextUnit id="621" loc="2.25.3">̓ανωμαλία est inaequalitas declinationum, consuetudinem sequens.</TextUnit>
    <TextUnit id="622" loc="2.25.4">Duo autem Graeci grammatici illustres, Aristarchus et Crates, summa ope ille ἀναλογίαν, hic ἀνωμαλίαν defensitavit.</TextUnit>
    <TextUnit id="623" loc="2.25.5">M. Varronis liber ad Ciceronem De Lingua Latina octavus nullam esse observationem similium docet inque omnibus paene verbis consuetudinem dominari ostendit:</TextUnit>
    <TextUnit id="624" loc="2.25.6">Sicuti cum dicimus, inquit, 'lupus lupi,' 'probus probi' et 'lepus leporis,' item 'paro paravi' et 'lavo lavi,' 'pungo pupugi,' 'tundo tutudi' et 'pingo pinxi.'</TextUnit>
    <TextUnit id="625" loc="2.25.7">Cumque, inquit, a 'ceno' et ' prandeo' et ' poto,' et 'cenatus sum' et 'pransus sum' et ' potus sum' dicamus, a 'destringor' tamen et 'extergeor' et 'lavor,' 'destrinxi' et 'extersi' et 'lavi' dicimus.</TextUnit>
    <TextUnit id="626" loc="2.25.8">Item cum dicamus ab 'Osco,' 'Tusco,' 'Graeco,' 'Osce,' 'Tusce,' 'Graece,' a 'Gallo' tamen et 'Mauro' 'Gallice' et ' Maurice' dicimus; item a 'probus ' 'probe,' a 'doctus ' docte,' sed a1 rarus' non dicitur 'rare,' sed alii 'raro' dicunt, alii 'rarenter.'</TextUnit>
    <TextUnit id="627" loc="2.25.9">Idem M. Varro in eodem libro:  Sentior, inquit, nemo dicit et id per se nihil est, 'adsentior' tamen fere omnes dicunt. Sisenna unus 'adsentio' in senatu dicebat et eum postea multi secuti, neque tamen vincere consuetudinem potuerunt.</TextUnit>
    <TextUnit id="628" loc="2.25.10">Sed idem Varro in aliis libris multa pro ἀναλογίᾳ tuenda scribit.</TextUnit>
    <TextUnit id="629" loc="2.25.11">Sunt igitur ii tamquam loci quidam communes, contra ἀναλογίαν dicere et item rursum pro ἀναλογίᾳ.</TextUnit>
    <TextUnit id="630" loc="2.26.26arg">Sermones M. Frontonis et Favorini philosophi de generibus colorum vocabulisque eorum Graecis et Latinis; atque inibi color spadix cuiusmodi sit.</TextUnit>
    <TextUnit id="631" loc="2.26.1">Favorinus philosophus cum ad M. Frontonem consularem pedibus aegrum visum iret, voluit me quoque ad eum secum ire.</TextUnit>
    <TextUnit id="632" loc="2.26.2">Ac deinde, cum ibi aput Frontonem plerisque viris doctis praesentibus sermones de coloribus vocabulisque eorum agitarentur, quod multiplex colorum facies, appellationes autem incertae et exiguae forent,</TextUnit>
    <TextUnit id="633" loc="2.26.3">plura, inquit sunt Favorinus, in sensibus oculorum quam in verbis vocibusque colorum discrimina.</TextUnit>
    <TextUnit id="634" loc="2.26.4">Nam, ut alias eorum inconcinnitates omittamus, simplices isti rufus et viridis colores singula quidem vocabula, multas autem species differentis habent.</TextUnit>
    <TextUnit id="635" loc="2.26.5">Atque eam vocum inopiam in lingua magis Latina video quam in Graeca. Quippe qui ' rufus' color a rubore quidem appellatus est, sed cum aliter rubeat ignis, aliter  sanguis, aliter ostrum, aliter crocum, aliter aurum, has singulas rufi varietates Latina oratio singulis propriisque vocabulis non demonstrat omniaque ista significat una 'ruboris' appellatione, nisi cum ex ipsis rebus vocabula colorum mutuatur et ' igneum' aliquid dicit et 'flammeum' et 'sanguineum' et croceum' et 'ostrinum' et 'aureum.'</TextUnit>
    <TextUnit id="636" loc="2.26.6">' Russus ' enim color et 'ruber' nimirum a vocabulo ' rufi ' dicuntur neque proprietates eius omnes declarant, ξανθός autem et ἐρυθρός et πυρρός et κιρρός et φοῖνιξ habere quasdam distantias coloris rufi videntur, vel augentes eum vel remittentes vel mixta quadam specie temperantes.</TextUnit>
    <TextUnit id="637" loc="2.26.7">Tum Fronto ad Favorinum, Non infitias, inquit, "imus quin lingua Graeca, quam tu videre elegisse, prolixior fusiorque sit quam nostra; sed in his tamen coloribus quibus modo dixisti denominandis, non proinde inopes sumus ut tibi videmur.</TextUnit>
    <TextUnit id="638" loc="2.26.8">Non enim haec sunt sola vocabula rufum colorem demonstrantia, quae tu modo dixisti, 'russus' et 'ruber,' sed alia quoque habemus plura quam quae dicta abs te Graeca sunt; ' fulvus ' enim et flavus' et ' rubidus' et' poeniceus ' et ' rutilus' et 'luteus' et 'spadix' appellationes sunt rufi coloris, aut acuentes eum, quasi incendentes, aut cum colore viridi miscentes aut nigro infuscantes aut virenti sensim albo illuminantes.</TextUnit>
    <TextUnit id="639" loc="2.26.9">Nam 'poeniceus,' quem tu Graece φοίνικα dixisti, noster est et 'rutilus' et 'spadix,' poenicei συνώνυμος, qui factus e Graeco noster  est, exuberantiam splendoremque significant ruboris, quales sunt fructus palmae arboris non admodum sole incocti, unde spadici et poeniceo nomen est;</TextUnit>
    <TextUnit id="640" loc="2.26.10">enim Dorice vocant avulsum e palma termitem cum fructu.</TextUnit>
    <TextUnit id="641" loc="2.26.11">' Fulvus' autem videtur de rufo atque viridi mixtus in aliis plus viridis, in aliis plus rufi habere. Sic poeta verborum diligentissimus 'fuluam' aquilam dicit et iaspidem, ' fulvos' galeros et ' fulvum' aurum et arenam ' fulvam' et ' fulvum ' leonem, sicque Ennius in Annalibus 'aere fulvo' dixit.</TextUnit>
    <TextUnit id="642" loc="2.26.12">Flavus' contra videtur e viridi et rufo et albo concretus; sic 'flaventes comae' et, quod mirari quosdam video,</TextUnit>
    <TextUnit id="643" loc="2.26.13">frondes olearum a Vergilio ' flavae ' dicuntur, sic multo ante Pacuvius aquam 'flavam' dixit et 'fulvum' pulverem. Cuius versus, quoniam sunt iucundissimi, libens commemini:  Cédo tuum pedém mi, lymphis flávis fulvum ut Púlverem Mánibus isdem, quíbus Ulixi sáepe permulsi, ábluam, Lássitudinémque minuam mánuum mollitúdine.</TextUnit>
    <TextUnit id="644" loc="2.26.14">Rubidus' autem est rufus atrior et nigrore multo inustus, 'luteus' contra rufus color est dilutior;</TextUnit>
    <TextUnit id="645" loc="2.26.15">inde ei nomen quoque esse factum videtur.</TextUnit>
    <TextUnit id="646" loc="2.26.16">Non igitur, inquit, mi Favorine, species rufi coloris plures aput Graecos quam aput nos nominantur.</TextUnit>
    <TextUnit id="647" loc="2.26.17">Sed ne viridis quidem color pluribus a vobis vocabulis dicitur,</TextUnit>
    <TextUnit id="648" loc="2.26.18">neque non potuit Vergilius, colorem equi significare viridem volens, 'caerulum' magis dicere ecum quam ' glaucum,' sed maluit verbo uti notiore Graeco quam inusitato Latino.</TextUnit>
    <TextUnit id="649" loc="2.26.19">Nostris autem veteribus 'caesia' dicta est, quae a Graecis γλαυκ- ῶπις, ut Nigidius ait, de colore caeli, quasi caelia.</TextUnit>
    <TextUnit id="650" loc="2.26.20">Postquam haec Fronto dixit, tum Favorinus scientiam rerum uberem verborumque eius elegantiam exosculatus, Absque te, inquit, uno forsitan lingua profecto Graeca longe anteisset, sed tu, mi Fronto, quod in versu Homerico est, id facis:  καί νύ κεν ἢ παρέλασσας ἢ ἀμφήριστον ἔθηκας.</TextUnit>
    <TextUnit id="651" loc="2.26.21">Sed cum omnia libens audivi quae peritissime dixisti, tum maxime quod varietatem flavi coloris enarrasti fecistique ut intellegerem verba illa ex Annali quarto decimo Ennii amoenissima, quae minime intellegebam:  Verrunt extemplo placide mare marmore flavo Caeruleum, spumat sale conferta rate pulsum;</TextUnit>
    <TextUnit id="652" loc="2.26.22">non enim videbatur' caeruleum 'mare cum ' marmore flavo' convenire.</TextUnit>
    <TextUnit id="653" loc="2.26.23">Sed cum sit, ita ut dixisti, flavus color e viridi et albo mixtus, pulcherrime prorsus spumas virentis maris 'flavom marmor' appellavit.</TextUnit>
    <TextUnit id="654" loc="2.27.27arg">Quid T. Castricius existimarit super Sallustii verbis et Demosthenis, quibus alter Philippum descripsit, alter Sertorium.</TextUnit>
    <TextUnit id="655" loc="2.27.1">VERBA sunt haec gravia atque illustria de rege Philippo Demosthenis: ̔εώρων δ' αὐτὸν τὸν φίλιππον, πρὸς ὃν ἦν ἡμῖν ὁ ἀγών , ὑπὲρ ἀρχῆς καὶ δυναστείας τὸν ὀφθαλμὸν ἐκκεκομμένον, τὴν κλεῖν κατεαγότα, τὴν χεῖρα, τὸ σκέλος πεπηρωμένον, πᾶν ὅτι βουληθείη μέρος ἡ τύχη τοῦ σώματος παρελέσθαι, τοῦτο προϊέμενον, ὥστε τῷ λοιπῷ μετὰ τιμῆς καὶ δόξης ζῆν.</TextUnit>
    <TextUnit id="656" loc="2.27.2">Haec aemulari volens Sallustius de Sertorio duce in Historiis ita scripsit: Magna gloria tribunus militum in Hispania T. Didio imperante, magno usui bello Marsico paratu militum et armorum fuit, multaque tum ductu eius iussuque patrata primo per ignobilitatem, deinde per invidiam scriptorum incelebrata sunt, quae vivus facie sua ostentabat aliquot adversis cicatricibus et effosso oculo. Quin ille dehonestamento corporis maxime laetabatur, neque illis anxius, quia reliqua gloriosius retinebat.</TextUnit>
    <TextUnit id="657" loc="2.27.3">De utriusque his verbis T. Castricius cum iudicaret, Nonne, inquit, ultra naturae humanae modum est, dehonestamento corporis laetari? Siquidem laetitia dicitur exultatio quaedam animi gaudio efferventior eventu rerum expetitarum.</TextUnit>
    <TextUnit id="658" loc="2.27.4">Quanto illud sincerius veriusque et humanis magis  condicionibus conveniens: πᾶν ὅτι ἂν βουληθείη μέρος ἡ τύχη τοῦ σώματος παρελέσθαι, τοῦτο ποϊέμε- νον.</TextUnit>
    <TextUnit id="659" loc="2.27.5">Quibus verbis, inquit, ostenditur Philippus, non, ut Sertorius, corporis dehonestamento laetus, quod est, inquit, insolens et inmodicum, sed prae studio laudis et honoris iacturarum damnorumque corporis contemptor, qui singulos artus suos fortunae prodigendos daret quaestu atque compendio gloriarum.</TextUnit>
    <TextUnit id="660" loc="2.28.28arg">Non esse compertum cui deo rem divinam fieri oporteat, cum terra movet.</TextUnit>
    <TextUnit id="661" loc="2.28.1">QUAENAM esse causa videatur quamobrem terrae tremores fiant, non modo his communibus hominum sensibus opinionibusque incompertum, sed ne inter physicas quidem philosophias satis constitit ventorumne vi accidant specus hiatusque terrae subeuntium an aquarum subter in terrarum cavis undantium pulsibus fluctibusque, ita uti videntur existimasse antiquissimi Graecorum, qui Neptunum σεισίχθονα appellaverunt, an cuius aliae rei causa alteriusve dei vi ac numine, nondum etiam, sicuti diximus, pro certo creditum.</TextUnit>
    <TextUnit id="662" loc="2.28.2">Propterea veteres Romani, cum in omnibus aliis vitae officiis, tum in constituendis religionibus atque in dis inmortalibus animadvertendis castissimi cautissimique, ubi terrain movisse senserant nuntiatumve erat, ferias eius rei  causa edicto imperabant, sed dei nomen, ita uti solet, cui servari ferias oporteret, statuere et edicere quiescebant, ne alium pro alio nominando falsa religione populum alligarent.</TextUnit>
    <TextUnit id="663" loc="2.28.3">Eas ferias si quis polluisset piaculoque ob hane rem opus esset, hostiam si deo, si deae immolabant, idque ita ex decreto pontificum observatum esse M. Varro dicit, quoniam et qua vi et per quem deorum dearumve terra tremeret incertum esset.</TextUnit>
    <TextUnit id="664" loc="2.28.4">Sed de lunae solisque defectionibus, non minus in eius rei causa reperienda sese exercuerunt.</TextUnit>
    <TextUnit id="665" loc="2.28.5">Quippe M. Cato, vir in cognoscendis rebus multi studii, incerta tamen et incuriose super ea re opinatus est. Verba Catonis ex Originum quarto haec sunt:</TextUnit>
    <TextUnit id="666" loc="2.28.6">Non lubet scribere quod in tabula apud pontificem maximum est, quotiens annona cara, quotiens lunae aut solis lumine caligo aut quid obstiterit.</TextUnit>
    <TextUnit id="667" loc="2.28.7">Usque adeo parvi fecit rationes veras solis et lunae deficientium vel scire vel dicere.</TextUnit>
    <TextUnit id="668" loc="2.29.29arg">Apologus Aesopi Phrygis memoratu non inutilis</TextUnit>
    <TextUnit id="669" loc="2.29.1">AESOPUS ille e Phrygia fabulator haut immerito sapiens existimatus est, cum quae utilia monitu suasuque erant, non severe neque imperiose praecepit et censuit, ut philosophis mos est, sed festivos  delectabilesque apologos commentus, res salubriter ac prospicienter animadversas in mentes animosque hominum cum audiendi quadam inlecebra induit.</TextUnit>
    <TextUnit id="670" loc="2.29.2">Velut haec eius fabula de aviculae nidulo lepide atque iucunde promonet, spem fiduciamque rerum quas efficere quis possit haut umquam in alio, sed in semetipso habendam.</TextUnit>
    <TextUnit id="671" loc="2.29.3">Avicula, inquit, est parva, nomen est cassita.</TextUnit>
    <TextUnit id="672" loc="2.29.4">Habitat nidulaturque in segetibus, id ferme temporis, ut appetat messis pullis iam iam plumantibus.</TextUnit>
    <TextUnit id="673" loc="2.29.5">Ea cassita in sementes forte congesserat tempestiviores; propterea frumentis flavescentibus pulli etiam tunc involucres erant.</TextUnit>
    <TextUnit id="674" loc="2.29.6">Dum igitur ipsa iret cibum pullis quaesitum, monet eos ut, si quid ibi rei novae fieret dicereturve, animadverterent idque uti sibi, ubi redisset, nuntiarent.</TextUnit>
    <TextUnit id="675" loc="2.29.7">Dominus postea segetum illarum filium adulescentem vocat et ' Videsne,' inquit, 'haec ematuruisse et manus iam postulare? Idcirco die crastini, ubi primum diluculabit, fac amicos eas et roges veniant operamque mutuam dent et messim hanc nobis adiuvent.'</TextUnit>
    <TextUnit id="676" loc="2.29.8">Haec ubi ille dixit, et discessit. Atque ubi redit cassita, pulli tremibundi, trepiduli circumstrepere orareque matrem ut iam statim properet inque alium locum sese asportet; 'nam dominus,' inquiunt, 'misit qui amicos roget uti luce oriente veniant et metant.'</TextUnit>
    <TextUnit id="677" loc="2.29.9">Mater iubet eos otioso animo esse: ' Si enim dominus,' inquit, 'messim ad amicos reicit, crastino seges non metetur neque necessum est hodie uti vos auferam.'</TextUnit>
    <TextUnit id="678" loc="2.29.10">Die,  inquit, postero mater in pabulum volat. Dominus quos rogaverat opperitur. Sol fervit, et fit nihil; it dies, et amici nulli eunt.</TextUnit>
    <TextUnit id="679" loc="2.29.11">tum ille rursum ad filium 'amici isti magnam partem,' inquit, 'cessatores sunt. Quin potius imus et cognatos adfinesque nostros oramus ut assint eras tempori ad metendum?'</TextUnit>
    <TextUnit id="680" loc="2.29.12">Itidem hoc pulli pavefacti matri nuntiant. Mater hortatur ut tum quoque sine metu ac sine cura sint, cognatos adfinesque nullos ferme tam esse obsequibiles ait, ut ad laborem capessendum nihil cunctentur et statim dicto oboediant: 'Vos modo,' inquit, 'advertite, si modo quid denuo dicetur.'</TextUnit>
    <TextUnit id="681" loc="2.29.13">Alia luce orta avis in pastum profecta est. Cognati et adfines opera, quam dare rogati sunt supersederunt.</TextUnit>
    <TextUnit id="682" loc="2.29.14">Ad postremum igitur dominus filio: 'Valeant,' inquit, 'amici cum propinquis. Afferes primo luci falces duas; unam egomet mihi et tu tibi capies alteram et frumentum nosmetipsi manibus nostris eras metemus.'</TextUnit>
    <TextUnit id="683" loc="2.29.15">Id ubi ex pullis dixisse dominum mater audivit, 'Tempus,' inquit, 'est cedendi et abeundi; fiet nunc dubio procul quod futurum dixit. In ipso enim iam vertitur cuia res est, non in alio, unde petitur.'</TextUnit>
    <TextUnit id="684" loc="2.29.16">Atque ita cassita nidum migravit, seges a domino demessa est.</TextUnit>
    <TextUnit id="685" loc="2.29.17">Haec quidem est Aesopi fabula de amicorum et propinquorum levi plerumque et inani fiducia.</TextUnit>
    <TextUnit id="686" loc="2.29.18">Sed quid aliud sanctiores libri philosophorum monent quam ut in nobis tantum ipsis nitamur,</TextUnit>
    <TextUnit id="687" loc="2.29.19">alia autem omnia quae extra nos extraque nostrum animum sunt neque pro nostris neque pro nobis ducamus?</TextUnit>
    <TextUnit id="688" loc="2.29.20">Hunc  Aesopi apologum Q. Ennius in Satiris scite admodum et venuste versibus quadratis composuit. Quorum duo postremi isti sunt, quos habere cordi et memoriae operae pretium esse hercle puto: Hóc erit tibi árgumentum sémper in promptú situm: Né quid expectés amicos, quód tute agere póssies.</TextUnit>
    <TextUnit id="689" loc="2.30.30arg">Quid observatum sit in undarum motibus, quae in mari alio atque alio modo fiunt austris flantibus aquilonibusque.</TextUnit>
    <TextUnit id="690" loc="2.30.1">Hoc saepenumero in undarum motu, quas aquilones venti quique ex eadem caeli regione aer fluit, faciunt in mari austri atque Africi.</TextUnit>
    <TextUnit id="691" loc="2.30.2">Nam fluctus, qui flante aquilone maximi et creberrimi excitantur, simul ac ventus posuit, sternuntur et conflaccescunt et mox fluctus esse desinunt.</TextUnit>
    <TextUnit id="692" loc="2.30.3">At non idem fit flante austro vel Africo; quibus iam nihil spirantibus undae tamen factae diutius tument et a vento quidem iamdudum tranquillae sunt, sed mare est etiam atque etiam undabundum.</TextUnit>
    <TextUnit id="693" loc="2.30.4">Eius rei causa esse haec coniectatur, quod venti a septentrionibus, ex altiore caeli parte in mare incidentes, deorsum in aquarum profunda quasi praecipites deferuntur undasque faciunt non prorsus inpulsas, sed imitus commotas, quae tantisper erutae volvuntur, dum  illius infusi desuper spiritus vis manet.</TextUnit>
    <TextUnit id="694" loc="2.30.5">Austri vero et Africi, ad meridianum orbis circulum et ad partem axis infimam depressi, inferiores et humiles, per supreme aequoris euntes protrudunt magis fluctus quam eruunt, et idcirco non desuper laesae, sed propulsae in adversum aquae, etiam desistente flatu, retinent aliquantisper de pristino pulsu impetum.</TextUnit>
    <TextUnit id="695" loc="2.30.6">Id autem ipsum quod dicimus ex illis quoque Homericis versibus, si quis non incuriose legat, adminiculari potest.</TextUnit>
    <TextUnit id="696" loc="2.30.7">Nam de austri flatibus ita scripsit:  ̓́ενθα νότος μέγα κῦμα ποτὶ σκαιὸν ῥίον ὠθεῖ, contra autem de borea,</TextUnit>
    <TextUnit id="697" loc="2.30.8">quem aquilonem nos appellamus, alio dicit modo:  καὶ βορέης αἰθρηγενέτης μέγα κῦμα κυλίνδων.</TextUnit>
    <TextUnit id="698" loc="2.30.9">Ab aquilonibus enim, qui alti supernique sunt, fluctus excitatos quasi per prona volvi dicit, ab austris autem, his qui humiliores sunt, maiore vi quadam propelli sursum atque subici. Id enim significat verbum ὠθεῖ,, sicut alio in loco:  λᾶαν ἄνω ὤθεσκε ποτὶ λόφον.</TextUnit>
    <TextUnit id="699" loc="2.30.11">Id quoque a peritissimis rerum philosophis observatum est, austris spirantibus mare fieri glaucum et caeruleum, aquilonibus obscurius atriusque. Cuius rei causam, cum Aristotelis libros Problematorum praecerperemus, notavi.</TextUnit>
    <TextUnit id="700" loc="3.1.1arg">Quaesitum atque tractatum quam ob causam Sallustius avaritiam dixerit non animum modo virilem, sed corpus quoque ipsum effeminare.</TextUnit>
    <TextUnit id="701" loc="3.1.1">HIEME iam decedente, apud balneas Titias in area subcalido sole cum Favorino philosopho ambulabamus; atque ibi inter ambulandum legebatur Catilina Sallustii, quem in manu amici conspectum legi iusserat.</TextUnit>
    <TextUnit id="702" loc="3.1.2">Cumque haec verba ex eo libro lecta essent: Avaritia pecuniae studium habet, quam nemo sapiens concupivit; ea quasi venenis malis imbuta corpus animumque virilem effeminat, semper infinita et insatiabilis est, neque copia neque inopia minuitur,</TextUnit>
    <TextUnit id="703" loc="3.1.3">tum Favorinus me aspiciens Quo, inquit, pacto corpus hominis avaritia effeminat? Quid enim istuc sit, quod animum virilem ab ea effeminari dixit, videor ferme assequi, set quonam modo corpus quoque hominis effeminet nondum reperio. Et ego,</TextUnit>
    <TextUnit id="704" loc="3.1.4">inquam, longe iamdiu in eo ipse quaerendo fui ac, nisi tu occupasses, ultro te hoc rogassem.</TextUnit>
    <TextUnit id="705" loc="3.1.5">Vix ego haec dixeram cunctabundus, atque inibi quispiam de sectatoribus Favorini, qui videbatur esse  in litteris veterator, Valerium, inquit, Probum audivi haec dicere: usum esse Sallustium circumlocutione quadam poetica et, cum dicere vellet hominem avaritia corrumpi, corpus et animum dixisse, quae duae res hominem demonstrarent; namque homo ex anima et corpore est.</TextUnit>
    <TextUnit id="706" loc="3.1.6">Numquam, inquit Favorinus, quod equidem scio, tam inportuna tamque audaci argutia fuit noster Probus, ut Sallustium, vel subtilissimum brevitatis artificem, periphrasis poetarum facere diceret.</TextUnit>
    <TextUnit id="707" loc="3.1.7">Erat tum nobiscum in eodem ambulacro homo quispiam sane doctus.</TextUnit>
    <TextUnit id="708" loc="3.1.8">Is quoque a Favorino rogatus ecquid haberet super ea re dicere, huiuscemodi verbis usus est:</TextUnit>
    <TextUnit id="709" loc="3.1.9">Quorum, inquit, avaritia mentem tenuit et corrupit quique sese quaerundae undique pecuniae dediderunt, eos plerosque tali genere vitae occupatos videmus, ut sicuti alia in his omnia prae pecunia, ita labor quoque virilis exercendique corporis studium relictui sit.</TextUnit>
    <TextUnit id="710" loc="3.1.10">Negotiis enim se plerumque umbraticis et sellulariis quaestibus intentos habent, in quibus omnis eorum vigor animi corporisque elanguescit et, quod Sallustius ait, 'effeminatur.'</TextUnit>
    <TextUnit id="711" loc="3.1.11">Tum Favorinus legi denuo verba eadem Sallustii iubet atque, ubi lecta sunt, Quid igitur, inquit, dicimus, quod multos videre est pecuniae cupidos et eosdem tamen corpore esse vegeto ac valenti?</TextUnit>
    <TextUnit id="712" loc="3.1.12">Tum ille ita respondit: Respondes non hercle inscite. Quisquis, inquit, est pecuniae cupiens et corpore tamen est bene habito ac strenuo, aliarum quoque rerum vel studio vel exercitio eum teneri  necessum est atque in sese colendo non aeque esse parcum.</TextUnit>
    <TextUnit id="713" loc="3.1.13">Nam si avaritia sola summa omnes hominis partes affectionesque occupet et si ad incuriam usque corporis grassetur, ut per illam unam neque virtutis neque virium neque corporis neque animi cura adsit, tum denique id vere dici potest effeminando esse et animo et corpori, si qui neque sese neque aliud curent, nisi pecuniam.</TextUnit>
    <TextUnit id="714" loc="3.1.14">Tum Favorinus Aut hoc, inquit, quod dixisti, probabile est, aut Sallustius odio avaritiae plus quam par fuit eam criminatus est.</TextUnit>
    <TextUnit id="715" loc="3.2.2arg">Quemnam esse natalem diem M. Varro dicat, qui ante noctis horam sextam postve eam nati sunt; atque inibi de temporibus terminisque dierum qui civiles nominantur et usquequaque gentium varie observantur; et praeterea quid Q. Mucius scripserit super ea muliere quae a marito non iure se usurpavisset, quod rationem civilis anni non habuerit.</TextUnit>
    <TextUnit id="716" loc="3.2.1">QUAERI solitum est, qui noctis hora tertia quartave sive qua alia nati sunt, uter dies natalis haberi appellarique debeat, isne quem nox ea consecuta est, an qui dies noctem consecutus est.</TextUnit>
    <TextUnit id="717" loc="3.2.2">M. Varro in libro Rerum humanarum, quem De Diebus scripsit, homines, inquit, qui inde a media nocte ad  proximam mediam noctem in his horis viginti quattuor nati sunt, uno die nati dicuntur.</TextUnit>
    <TextUnit id="718" loc="3.2.3">Quibus verbis ita videtur dierum observationem divisisse, ut qui post solem occasum ante mediam noctem natus sit, is ei dies natalis sit, a quo die ea nox coeperit; contra vero, qui in sex noctis horis posterioribus nascatur, eo die videri natum, qui post eam noctem diluxerit.</TextUnit>
    <TextUnit id="719" loc="3.2.4">Athenienses autem aliter observare, idem Varro in eodem libro scripsit, eosque a sole occaso ad solem iterum occidentem omne id medium tempus unum diem esse dicere.</TextUnit>
    <TextUnit id="720" loc="3.2.5">Babylonios porro aliter; a sole enim exorto ad exortum eiusdem incipientem totum id spatium unius diei nomine appellare;</TextUnit>
    <TextUnit id="721" loc="3.2.5">multos vero in terra Umbria unum et eundem diem esse dicere a meridie ad insequentem meridiem; quod quidem, inquit, nimis absurdum est. Nam qui Kalendis hora sexta apud Umbros natus est, dies eius natalis videri debebit et Kalendarum dimidiarum et qui est post Kalendas dies ante horam eius diei sextam.</TextUnit>
    <TextUnit id="722" loc="3.2.7">Populum autem Romanum ita, uti Varro dixit, dies singulos adnumerare a media nocte ad mediam proximam, multis argumentis ostenditur.</TextUnit>
    <TextUnit id="723" loc="3.2.8">Sacra sunt Romana partim diurna, alia nocturna, sed ea quae inter noctem fiunt diebus addicuntur, non noctibus;</TextUnit>
    <TextUnit id="724" loc="3.2.9">quae igitur sex posterioribus noctis horis fiunt, eo die fieri dicuntur qui proximus eam noctem  inlucescit.</TextUnit>
    <TextUnit id="725" loc="3.2.10">Ad hoc ritus quoque et mos auspicandi eandem esse observationem docet; nam magistratus, quando uno die eis auspicandum est et id super quo auspicaverunt agendum, post mediam noctem auspicantur et post meridiem sole magno agunt, auspicatique esse et egisse eodem die dicuntur.</TextUnit>
    <TextUnit id="726" loc="3.2.11">Praeterea tribuni plebei, quos nullum diem abesse Roma licet, cum post mediam noctem proficiscuntur et post primam facem ante mediam sequentem revertuntur, non videntur afuisse unum diem, quoniam, ante horam noctis sextam regressi, parte aliqua illius in urbe Roma sunt.</TextUnit>
    <TextUnit id="727" loc="3.2.12">Q. quoque Mucium iureconsultum dicere solitum legi, non esse usurpatam mulierem, quae, cum Kalendis Ianuariis apud virum matrimonii causa esse coepisset, ante diem IV. Kalendas Ianuarias sequentes usurpatum isset;</TextUnit>
    <TextUnit id="728" loc="3.2.13">non enim posse impleri trinoctium, quod abesse a viro usurpandi causa ex Duodecim Tabulis deberet, quoniam tertiae noctis posterioris sex horae alterius anni essent, qui inciperet ex Kalendis.</TextUnit>
    <TextUnit id="729" loc="3.2.14">Istaec autem omnia de dierum temporibus et finibus ad observationem disciplinamque iuris antiqui pertinentia cum in libris veterum inveniremus, non dubitabamus quin Vergilius quoque id ipsum  ostenderit, non exposite atque aperte, sed, ut hominem decuit poeticas res agentem, recondita et quasi operta veteris ritus significatione:</TextUnit>
    <TextUnit id="730" loc="3.2.15">Torquet (inquit) medios nox umida cursus Et me saevus equis oriens afflavit anhelis.</TextUnit>
    <TextUnit id="731" loc="3.2.16">His enim versibus oblique, sicuti dixi, admonere voluit, diem quem Romani civilem appellaverunt a sexta noctis hora oriri.</TextUnit>
    <TextUnit id="732" loc="3.3.3arg">De noscendis explorandisque Plauti comoediis, quoniam promisce verae atque falsae nomine eius inscriptae feruntur; atque inibi, quod Plautus in pistrino et Naevius in carcere fabulas scriptitarint.</TextUnit>
    <TextUnit id="733" loc="3.3.1">VERUM esse comperior quod quosdam bene litteratos homines dicere audivi, qui plerasque Plauti comoedias curiose atque contente lectitarunt, non indicibus Aelii nec Sedigiti nec Claudii nec Aurelii nec Accii nec Manilii super his fabulis quae dicuntur ambiguae crediturum, sed ipsi Plauto moribusque ingeni atque linguae eius.</TextUnit>
    <TextUnit id="734" loc="3.3.2">Hac enim iudicii norma Varronem quoque usum videmus.</TextUnit>
    <TextUnit id="735" loc="3.3.3">Nam praeter illas unam et viginti quae Varronianae vocantur, quas idcirco a ceteris segregavit, quoniam dubiosae non erant set consensu omnium Plauti esse censebantur, quasdam item alias probavit  adductus filo atque facetia sermonis Plauto congruentis easque iam nominibus aliorum occupatas Plauto vindicavit, sicuti istam quam nuperrime legebamus, cui est nomen Boeotia.</TextUnit>
    <TextUnit id="736" loc="3.3.4">Nam cum in illis una et viginti non sit et esse Aquili dicatur, nihil tamen Varro dubitavit quin Plauti foret, neque alius quisquam non infrequens Plauti lector dubitaverit, si vel hos solos ex ea fabula versus cognoverit, qui quoniam sunt, ut de illius Plauti more dicam, Plautinissimi, propterea et meminimus eos et ascripsimus.</TextUnit>
    <TextUnit id="737" loc="3.3.5">Parasitus ibi esuriens haec dicit:  Ut illúm di perdant, prímus qui horas répperit, Quique ádeo primus státuit hic solárium, Qui míhi comminuit mísero articulatím diem. Nam unúm me puero vénter erat soláríum Multo ómnium istorum óptimum et veríssimum; Ubivís monebat ésse, nisi quom níl erat. Nunc étiam quod est non éstur, nisi solí libet; Itaque ádeo iam oppletum óppidum est soláriis, Maiór pars populi iam áridi reptánt fame.</TextUnit>
    <TextUnit id="738" loc="3.3.6">Favorinus quoque noster, cum Nervulariam Plauti legerem, quae inter incertas habita est, et audisset ex ea comoedia versum hunc:  Scrattáe, scrupipedae, stríttivillae sórdidae,  delectatus faceta verborum antiquitate, meretricum vitia atque deformitates significantium, vel unus hercle, inquit, hic versus Plauti esse hanc fabulam satis potest fidei fecisse.</TextUnit>
    <TextUnit id="739" loc="3.3.7">Nos quoque ipsi nuperrime, cum legeremus Fretum—nomen est id comoediae quam Plauti esse quidam non putant,—haut quicquam dubitavimus quin ea Plauti foret, et omnium quidem maxime genuina.</TextUnit>
    <TextUnit id="740" loc="3.3.8">Ex qua duo hos versus exscripsimus, ut historiam quaereremus oraculi Arretini:  Nunc íllud est quód responsum Arreti ludis magnis dícitur: Períbo, si non fécero, si fáxo, vapula';bo.</TextUnit>
    <TextUnit id="741" loc="3.3.9">M. tamen Varro in libro De Comoediis Plautinis primo Accii verba haec ponit: Nam nec Geminei Lenones nec Condalium nec Anus Plauti, nec Bis Coimpressa nec Boeotia umquam fuit, neque adeo Agroecus neque Commorientes Macci Titi.</TextUnit>
    <TextUnit id="742" loc="3.3.10">In eodem libro M. Varronis id quoque scriptum, et Plautium fuisse quempiam poetam comoediarum. Quoniam fabulae eae Plauti inscriptae forent, acceptas esse quasi Plautinas, cum essent non a Plauto Plautinae, sed a Plautio Plautianae.</TextUnit>
    <TextUnit id="743" loc="3.3.11">Feruntur autem sub Plauti nomine comoediae circiter centum atque triginta;</TextUnit>
    <TextUnit id="744" loc="3.3.12">sed homo eruditissimus L. Aelius quinque et viginti eius esse solas existimavit.</TextUnit>
    <TextUnit id="745" loc="3.3.13">Neque tamen dubium est quin istaec quae scriptae a Plauto non videntur et nomini eius addicuntur, veterum poetarum fuerint et ab eo retractatae et expolitae sint ac propterea resipiant stilum Plautinum.</TextUnit>
    <TextUnit id="746" loc="3.3.14">Sed enim Saturionem et Addictum et tertiam quandam, cuius nunc mihi nomen non subpetit, in pistrino eum scripsisse Varro et plerique alii memoriae tradiderunt, cum, pecunia omni quam in operas artificum scaenicorum pepererat, in mercatibus perdita, inops Romam redisset et ob quaerendum victum ad circumagendas molas quae trusatiles appellantur, operam pistori locasset.</TextUnit>
    <TextUnit id="747" loc="3.3.15">Sicuti de Naevio quoque accepimus fabulas eum in carcere duas scripsisse, Hariolum et Leontem, cum ob assiduam maledicentiam et probra in principes civitatis de Graecorum poetarum more dicta in vincula Romae a triumviris coniectus esset. Unde post a tribunis plebis exemptus est, cum in his quas supra dixi fabulis delicta sua et petulantias dictorum quibus multos ante laeserat diluisset.</TextUnit>
    <TextUnit id="748" loc="3.4.4arg">Quod P. Africano et aliis tunc viris nobilibus ante aetatem senectam barbam et genas radere mos patrius fuit.</TextUnit>
    <TextUnit id="749" loc="3.4.1">IN libris quos de vita P. Scipionis Africani compositos legimus, scriptum esse animadvertimus P. Scipioni, Pauli filio, postquam de Poenis triumphaverat censorque fuerat, diem dictum esse ad populum a Claudio Asello tribuno plebis, cui equum in censura ademerat, eumque, cum esset reus, neque barbam desisse radi neque candida veste uti neque fuisse cultu solito reorum.</TextUnit>
    <TextUnit id="750" loc="3.4.2">Sed cum in eo tempore Scipionem minorem quadraginta annorum fuisse constaret, quod de barba rasa ita scriptum esset mirabamur.</TextUnit>
    <TextUnit id="751" loc="3.4.3">Comperimus autem ceteros quoque in isdem temporibus nobiles viros barbam in eiusmodi aetate rasitavisse, idcircoque plerasque imagines veterum, non admodum senum, sed in medio aetatis, ita factas videmus.</TextUnit>
    <TextUnit id="752" loc="3.5.5arg">Deliciarum vitium et mollities oculorum et corporis ab Arcesila philosopho cuidam obprobrata acerbe simul et festiviter.</TextUnit>
    <TextUnit id="753" loc="3.5.1">PLUTARCHUS refert Arcesilaum philosophum vehementi verbo usum esse de quodam nimis delicato  divite, qui incorruptus tamen et a stupro integer dicebatur.</TextUnit>
    <TextUnit id="754" loc="3.5.2">Nam cum vocem eius infractam capillumque arte compositum et oculos ludibundos atque inlecebrae voluptatisque plenos videret, Nihil interest, inquit, quibus membris cinaedi sitis, posterioribus an prioribus.</TextUnit>
    <TextUnit id="755" loc="3.6.6arg">De vi atque natura palmae arboris, quod lignum ex ea ponderibus positis renitatur.</TextUnit>
    <TextUnit id="756" loc="3.6.1">PER hercle rem mirandam Aristoteles in septimo Problematorum et Plutarchus in octavo Symposiacorum dicit.</TextUnit>
    <TextUnit id="757" loc="3.6.2">Si super palmae, inquiunt, arboris lignum magna pondera inponas ac tam graviter urgeas oneresque, ut magnitudo oneris sustineri non queat, non deorsum palma cedit nec intra flectitur, sed adversus pondus resurgit et sursum nititur recurvaturque ;</TextUnit>
    <TextUnit id="758" loc="3.6.3">propterea, inquit Plutarchus, in certaminibus palmam signum esse placuit victoriae, quoniam ingenium ligni eiusmodi est, ut urgentibus opprimentibusque non cedat.</TextUnit>
    <TextUnit id="759" loc="3.7.7arg">Historia ex annalibus sumpta de Q. Caedicio tribuno militum; verbaque ex Originibus M. Catonis apposita, quibus Caedici virtutem cum Spartano Leonida aequiperat.</TextUnit>
    <TextUnit id="760" loc="3.7.1">PULCRUM, dii boni, facinus Graecarumque facundiarum magniloquentia condignum M. Cato libris  Originum de Q. Caedicio tribuno militum scriptum reliquit.</TextUnit>
    <TextUnit id="761" loc="3.7.2.3">Id profecto est ad hanc ferme sententiam: Imperator Poenus in terra Sicilia, bello Carthaginiensi primo, obviam Romano exercitu progreditur, colles locosque idoneos prior occupat. Milites Romani, uti res nata est,</TextUnit>
    <TextUnit id="762" loc="3.7.4">in locum insinuant fraudi et perniciei obnoxium.</TextUnit>
    <TextUnit id="763" loc="3.7.5">Tribulus ad consulem venit, ostendit exitium de loci importunitate et hostium circumstantia maturum.</TextUnit>
    <TextUnit id="764" loc="3.7.6">Censeo, inquit, si rem servare vis, faciundum ut quadringentos aliquos milites ad verrucam illam, sic enim Cato locum editum asperumque appellat, ire iubeas, eamque uti occupent imperes horterisque; hostes profecto ubi id viderint, fortissimus quisque et promptissimus ad occursandum pugnandumque in eos praevertentur unoque illo negotio sese alligabunt atque illi omnes quadringenti procul dubio obtruncabuntur.</TextUnit>
    <TextUnit id="765" loc="3.7.7">Tunc interea, occupatis in ea caede hostibus, tempus exercitus ex hoc loco educendi habebis.</TextUnit>
    <TextUnit id="766" loc="3.7.8">Alia nisi haec salutis via nulla est. Consul tribuno respondit, consilium quidem istud aeque providens sibi viderier; sed istos, inquit, milites quadringentos ad eum locum in hostium cuneos quisnam erit qui ducat?</TextUnit>
    <TextUnit id="767" loc="3.7.9">Si alium, inquit tribunus, neminem reperis, me licet ad hoc periculum utare; ego hanc tibi et reipublicae animam do.</TextUnit>
    <TextUnit id="768" loc="3.7.10">Consul tribuno gratias laudesque agit.</TextUnit>
    <TextUnit id="769" loc="3.7.11">Tribunus et quadringenti ad moriendum proficiscuntur.</TextUnit>
    <TextUnit id="770" loc="3.7.12">Hostes eorum  audaciam demirantur, quorsum ire pergant in expectando sunt.</TextUnit>
    <TextUnit id="771" loc="3.7.13">Sed ubi apparuit ad eam verrucam occupandam iter intendere, mittit adversum illos imperator Carthaginiensis peditatum equitatumque quos in exercitu viros habuit strenuissimos.</TextUnit>
    <TextUnit id="772" loc="3.7.14">Romani milites circumveniuntur, circumventi repugnant;</TextUnit>
    <TextUnit id="773" loc="3.7.15">fit proelium diu anceps.</TextUnit>
    <TextUnit id="774" loc="3.7.16">Tandem superat multitudo. Quadringenti omnes cum tribuno perfossi gladiis aut missilibus operti cadunt.</TextUnit>
    <TextUnit id="775" loc="3.7.17">Consul interim, dum ibi pugnatur, se in locos tutos atque editos subducit.</TextUnit>
    <TextUnit id="776" loc="3.7.18">Sed quod illi tribuno, duci militum quadringentorum, divinitus in eo proelio usus venit, non iam nostris, sed ipsius Catonis verbis subiecimus:</TextUnit>
    <TextUnit id="777" loc="3.7.19">Dii inmortales tribuno militum fortunam ex virtute eius dedere. Nam ita evenit: cum saucius multifariam ibi factus esset, tamen vulnus capiti nullum evenit, eumque inter mortuos, defetigatum vulneribus atque quod sanguen eius defluxerat, cognovere. Eum sustulere, isque convaluit, saepeque post illa operam reipublicae fortem atque strenuam perhibuit illoque facto, quod illos milites subduxit, exercitum ceterum servavit. Sed idem benefactum quo in loco ponas, nimium interest. Leonides Laco, qui simile apud Thermopylas fecit, propter eius virtutes omnis Graecia gloriam atque gratiam praecipuam claritudinis inclitissimae decoravere monumentis: signis, statuis, elogiis, historiis aliisque rebus gratissimum id eius factum habuere; at tribuno militum parva  laus pro factis relicta, qui idem fecerat atque rem servaverat.</TextUnit>
    <TextUnit id="778" loc="3.7.20">Hanc Q. Caedici tribuni virtutem M. Cato tali suo testimonio decoravit.</TextUnit>
    <TextUnit id="779" loc="3.7.21">Claudius autem Quadrigarius Annalis tertio non Caedicio nomen fuisse ait, sed Laberio.</TextUnit>
    <TextUnit id="780" loc="3.8.8arg">Litterae eximiae consulum C. Fabricii et Q. Aemilii ad regem Pyrrum, a Q. Claudio scriptore historiarum in memoriam datae.</TextUnit>
    <TextUnit id="781" loc="3.8.1">CUM Pyrrus rex in terra Italia esset et unam atque alteram pugnas prospere pugnasset satisque agerent Romani et pleraque Italia ad regem descivisset, tum Ambraciensis quispiam Timochares, regis Pyrri amicus, ad C. Fabricium consulem furtim venit ac praemium petivit et, si de praemio conveniret, promisit regem venenis necare, idque facile esse factu dixit, quoniam filius suus pocula in convivio regi ministraret.</TextUnit>
    <TextUnit id="782" loc="3.8.2">Eam rem Fabricius ad senatum scripsit.</TextUnit>
    <TextUnit id="783" loc="3.8.3">Senatus ad regem legatos misit mandavitque ut de Timochare nihil proderent, sed monerent uti rex circumspectius ageret atque a proximorum insidiis salutem tutaretur.</TextUnit>
    <TextUnit id="784" loc="3.8.4">Hoc ita, uti diximus, in Valeri Antiatis Historia scriptum est.</TextUnit>
    <TextUnit id="785" loc="3.8.5">Quadrigarius autem in libro tertio non Timocharem, sed Niciam adisse ad consulem scripsit, neque legatos a senatu missos, sed a consulibus, et Pyrrum populo Romano laudes atque gratias scripsisse  captivosque omnes quos tum habuit vestivisse et reddidisse.</TextUnit>
    <TextUnit id="786" loc="3.8.6">Consules tum fuerunt C. Fabricius et Q. Aemilius.</TextUnit>
    <TextUnit id="787" loc="3.8.7">Litteras, quas ad regem Pyrrum super ea causa miserunt, Claudius Quadrigarius scripsit fuisse hoc exemplo:</TextUnit>
    <TextUnit id="788" loc="3.8.8">"Consules Romani salutem dicunt Pyrro regi. Nos pro tuis iniuriis continuis animo tenus commoti inimiciter tecum bellare studemus. Sed communis exempli et fidei ergo visum ut te salvum velimus, ut esset quem armis vincere possemus. Ad nos venit Nicias familiaris tuus, qui sibi praemium a nobis peteret, si te clam interfecisset. Id nos negavimus velle, neve ob eam rem quicquam commodi expectaret, et simul visum est ut te certiorem faceremus, ne quid eiusmodi, si accidisset, nostro consilio civitates putarent factum, et quod nobis non placet pretio aut praemio aut dolis pugnare. Tu, nisi caves, iacebis."</TextUnit>
    <TextUnit id="789" loc="3.9.9arg">Quis et cuiusmodi fuerit qui in proverbio fertur equus Seianus; et qualis color equorum sit qui spadices vocantur; deque istius vocabuli ratione.</TextUnit>
    <TextUnit id="790" loc="3.9.1">GAVIUS BASSUS in commentariis suis, item Iulius Modestus in secundo Quaestionum Confusarum, historiam de equo Seiano tradunt dignam memoria  atque admiratione:</TextUnit>
    <TextUnit id="791" loc="3.9.2">Gnaeum Seium quempiam scribam fuisse eumque habuisse equum natum Argis in terra Graecia, de quo fama constans esset tamquam de genere equorum progenitus foret qui Diomedis Thracis fuissent, quos Hercules, Diomede occiso, e Thracia Argos perduxisset.</TextUnit>
    <TextUnit id="792" loc="3.9.3">Eum equum fuisse dicunt magnitudine invisitata, cervice ardua, colore poeniceo, flora et comanti iuba, omnibusque aliis equorum laudibus quoque longe praestitisse; sed eundem equum tali fuisse fato sive fortuna ferunt, ut quisquis haberet eum possideretque, ut is cum omni domo, familia fortunisque omnibus suis ad internecionem deperiret.</TextUnit>
    <TextUnit id="793" loc="3.9.4">Itaque primum illum Gnaeum Seium, dominum eius, a M. Antonio, qui postea triumvirum reipublicae constituendae fuit, capitis damnatum, miserando supplicio affectum esse; eodem tempore Cornelium Dolabellam consulem, im Syriam proficiscentem, fama istius equi adductum Argos devertisse cupidineque habendi eius exarsisse emisseque eum sestertiis centum milibus; sed ipsum quoque Dolabellam in Syria bello civili obsessum atque interfectum esse; mox eundem equum, qui Dolabellae fuerat, C. Cassium, qui Dolabellam obsederat, abduxisse.</TextUnit>
    <TextUnit id="794" loc="3.9.5">Eum Cassium postea satis notum est victis partibus fusoque exercitu suo miseram mortem oppetisse, deinde post Antonium, post interitum Cassii parta victoria, equum illum nobilem Cassi requisisse et, cum eo potitus esset, ipsum quoque postea victum atque desertum, detestabili exitio interisse.</TextUnit>
    <TextUnit id="795" loc="3.9.6">Hinc proverbium de hominibus  calamitosis ortum dicique solitum: Ille homo habet equum Seianum.</TextUnit>
    <TextUnit id="796" loc="3.9.7">Eadem sententia est illius quoque veteris proverbii, quod ita dictum accepimus: aurum Tolosanum. Nam cum oppidum Tolosanum in terra Gallia Quintus Caepio consul diripuisset multumque auri in eius oppidi templis fuisset, quisquis ex ea direptione aurum attigit misero cruciabilique exitu periit.</TextUnit>
    <TextUnit id="797" loc="3.9.8">Hunc equum Gavius Bassus vidisse se Argis refert haut credibili pulcritudine vigoreque et colore exuberantissimo.</TextUnit>
    <TextUnit id="798" loc="3.9.9">Quem colorem nos, sicuti dixi, poeniceum dicimus, Graeci partim φοίνικα, alii σπάδικα appellant, quoniam palmae termes ex arbore cum fructu avulsus spadix dicitur.</TextUnit>
    <TextUnit id="799" loc="3.10.10arg">Quod est quaedam septenarii numeri vis et facultas in multis naturae rebus animaduersa, de qua M. Varro in Hebdomadibus disserit copiose.</TextUnit>
    <TextUnit id="800" loc="3.10.1">M. VARRO in primo librorum qui inscribuntur Hebdomades vel De Imaginibus, septenarii numeri, quem Graece ἑβδομάδα appellant, virtutes potestatesque multas variasque dicit.</TextUnit>
    <TextUnit id="801" loc="3.10.2">Is namque numerus, inquit, septentriones maiores  minoresque in caelo facit, item vergilias, quas πλειάδας Graeci vocant, facit etiam stellas quas alii ' erraticas,' P. Nigidius 'errones' appellat.</TextUnit>
    <TextUnit id="802" loc="3.10.3">Circulos quoque ait in caelo circum longitudinem axis septem esse; ex quis duos minimos, qui axem extimum tangunt, πόλους appellari dicit; sed eos in sphaera, quae κρικωτὴ vocatur, propter brevitatem non inesse. Ac neque ipse zodiacus septenario numero caret;</TextUnit>
    <TextUnit id="803" loc="3.10.4">nam in septimo signo fit solstitium a bruma, in septimo bruma a solstitio, in septimo aequinoctium ab aequinoctio.</TextUnit>
    <TextUnit id="804" loc="3.10.5">Dies deinde illos quibus alcyones hieme anni in aqua nidulantur, eos quoque septem esse dicit.</TextUnit>
    <TextUnit id="805" loc="3.10.6">Praeterea scribit lunae curriculum confici integris quater septenis diebus: nam die duo- detricesimo luna, inquit, ex quo vestigio profecta est, eodem redit, auctoremque opinionis huius Aristidem esse Samium; in qua re non id solum animadverti debere dicit quod quater septenis, id est octo et viginti, diebus conficeret luna iter suum, sed quod is numerus septenarius, si ab uno profectus, dum ad semetipsum progreditur, omnes per quos progressus est numeros comprehendat ipsumque se addat, facit numerum octo et viginti, quot dies sunt curriculi lunaris.</TextUnit>
    <TextUnit id="806" loc="3.10.7">Ad homines quoque  nascendos vim numeri istius porrigi pertinereque ait: Nam cum in uterum, inquit, mulieris genitale semen datum est, primis septem diebus conglobatur, coagulaturque fitque ad capiendam figuram idoneum. Post deinde quarta hebdomade, quod eius virile secus futurum est, caput et spina, quae est in dorso, informatur. Septima autem fere hebdomade, id est nono et quadragesimo die, totus, inquit, homo in utero absolvitur.</TextUnit>
    <TextUnit id="807" loc="3.10.8">Illam quoque vim numeri huius observatam refert, quod ante mensem septimum neque mas neque femina salubriter ac secundum naturam nasci potest, et quod hi qui iustissime in utero sunt, post ducentos septuaginta tres dies postquam sunt concepti, quadragesima denique hebdomade inita nascuntur.</TextUnit>
    <TextUnit id="808" loc="3.10.9">Pericula quoque vitae fortunarumque omnium, quae climacteras Chaldaei appellant, gravissimos quosque fieri septenarios.</TextUnit>
    <TextUnit id="809" loc="3.10.10">Praeter hoc, modum esse dicit summum adolescendi humani corporis septem pedes.</TextUnit>
    <TextUnit id="810" loc="3.10.11">Quod esse magis verum arbitramur quam quod Herodotus, homo fabulator, in primo Historiarum inventum esse sub terra scripsit Oresti corpus cubita longitudinis habens septem, quae faciunt pedes duodecim et quadrantem, nisi si, ut Homerus opinatus est, vastiora prolixioraque fuerunt corpora hominum antiquiorum et nunc, quasi iam mundo senescente, rerum atque hominum decrementa sunt.</TextUnit>
    <TextUnit id="811" loc="3.10.12">Dentes  quoque et in septem mensibus primis et septenos ex utraque parte gigni ait et cadere annis septimis et genuinos adnasci annis fere bis septenis.</TextUnit>
    <TextUnit id="812" loc="3.10.13">Venas etiam in hominibus, vel potius arterias, medicos musicos dicere ait numero moveri septenario, quod ipsi appellant τὴν διὰ τεσσάρων συμφωνίαν, quae fit in collatione quaternarii numeri.</TextUnit>
    <TextUnit id="813" loc="3.10.14">Discrimina etiam periculorum in morbis maiore vi fieri putat in diebus qui conficiuntur ex numero septenario, eosque dies omnium maxime, ita ut medici appellant, κρισίμους videri primam hebdomadam et secundam et tertiam.</TextUnit>
    <TextUnit id="814" loc="3.10.15">Neque non id etiam sumit ad vim facultatesque eius numeri augendas, quod, quibus inedia mori consilium est, septimo demum die mortem oppetunt.</TextUnit>
    <TextUnit id="815" loc="3.10.16">Haec Varro de numero septenario scripsit admodum conquisite. Sed alia quoque ibidem congerit frigidiuscula: veluti septem opera esse in orbe terrae miranda et sapientes item veteres septem fuisse et curricula ludorum circensium sollemnia septem esse et ad oppugnandas Thebas duces septem delectos.</TextUnit>
    <TextUnit id="816" loc="3.10.17">Tum ibi addit, se quoque iam duodecimam annorum hebdomadam ingressum esse et ad eum diem septuaginta hebdomadas librorum conscripsisse, ex quibus aliquammultos, cum proscriptus esset, direptis bibliothecis suis non comparuisse.</TextUnit>
    <TextUnit id="817" loc="3.11.11arg">Quibus et quam frivolis argumentis Accius in Didascalicis utatur, quibus docere nititur Hesiodum esse quam Homerum natu antiquiorem.</TextUnit>
    <TextUnit id="818" loc="3.11.1">SUPER aetate Homeri atque Hesiodi non consentitur.</TextUnit>
    <TextUnit id="819" loc="3.11.2">Alii Homerum quam Hesiodum maiorem natu fuisse scripserunt, in quis Philochorus et Xenophanes, alii minorem, in quis L. Accius poeta et Ephorus historiae scriptor.</TextUnit>
    <TextUnit id="820" loc="3.11.3">M. autem Varro in primo De Imaginibus, uter prior sit natus parum constare dicit, sed non esse dubium quin aliquo tempore eodem vixerint, idque ex epigrammate ostendi quod in tripode scriptum est, qui in monte Helicone ab Hesiodo positus traditur.</TextUnit>
    <TextUnit id="821" loc="3.11.4">Accius autem in primo Didascalico levibus admodum argumentis utitur, per quae ostendi putat, Hesiodum natu priorem:</TextUnit>
    <TextUnit id="822" loc="3.11.5">Quod Homerus, inquit, cum in principio carminis Achillem esse filium Pelei diceret, quis esset Peleus non addidit; quam rem procul, inquit, dubio dixisset, nisi ab Hesiodo iam dictum videret. De Cyclope itidem, inquit, vel maxime quod unoculus fuit, rem tam insignem non praeterisset, nisi aeque prioris Hesiodi carminibus invulgatum esset.</TextUnit>
    <TextUnit id="823" loc="3.11.6">De patria quoque Homeri multo maxime dissensum est. Alii Colophonium, alii Smyrnaeum, sunt  qui Atheniensem, sunt etiam qui Aegyptium fuisse dicant, Aristoteles tradidit ex insula Io.</TextUnit>
    <TextUnit id="824" loc="3.11.7">M. Varro in libro De Imaginibus primo Homeri imagini epigramma hoc apposuit.  Capélla Homeri candida haec tumulum índicat, Quod hac Ietae mórtuo faciúnt sacra.</TextUnit>
    <TextUnit id="825" loc="3.12.12arg">Largum atque avidum bibendi a P. Nigidio, doctissimo viro, nova et prope absurda vocabuli figura bibosum dictum.</TextUnit>
    <TextUnit id="826" loc="3.12.1">BIBENDI avidum P. Nigidius in Commentariis grammaticis bibacem et bibosum dicit.</TextUnit>
    <TextUnit id="827" loc="3.12.2">'Bibacem " ego, ut edacem, a plerisque aliis dictum lego; bibosum dictum nondum etiam usquam repperi nisi apud Laberium, neque aliud est quod simili inclinatu dicatur.</TextUnit>
    <TextUnit id="828" loc="3.12.3">Non enim simile est ut vinosus aut vitiosus ceteraque quae hoc modo dicuntur, quoniam a vocabulis, non a verbo, inclinata sunt.</TextUnit>
    <TextUnit id="829" loc="3.12.4">Laberius in mimo, qui Salinator inscriptus est, verbo hoc ita utitur:  Nón mammosa, nón annosa, nón bibosa, nón procax.</TextUnit>
    <TextUnit id="830" loc="3.13.13arg">Quod Demosthenes etiamtum adulescens, cum Platonis philosophi discipulus foret, audito forte Callistrato rhetore in contione populi, destitit a Platone et sectatus Callistratum est.</TextUnit>
    <TextUnit id="831" loc="3.13.1">HERMIPPUS hoc scriptum reliquit, Demosthenen admodum adulescentem ventitare in Academiam  Platonemque audire solitum.</TextUnit>
    <TextUnit id="832" loc="3.13.2">Atque is, inquit, Demosthenes domo egressus, ut ei mos erat, cum ad Platonem pergeret complurisque populos concurrentes videret, percontatur eius rei causam cognoscitque currere eos auditum Callistratum.</TextUnit>
    <TextUnit id="833" loc="3.13.3">Is Callistratus Athenis orator in republica fuit quos illi δημαγωγούς appellant.</TextUnit>
    <TextUnit id="834" loc="3.13.4">Visum est paulum devertere experirique an digna auditio tanto properantium studio foret.</TextUnit>
    <TextUnit id="835" loc="3.13.5">Venit, inquit, atque audit Callistratum nobilem illam τὴν περὶ ̓ωρωποῦ δίκην dicentem, atque ita motus et demultus et captus est ut Callistratum iam inde sectari coeperit Academiam cum Platone reliquerit.</TextUnit>
    <TextUnit id="836" loc="3.14.14arg">Dimidium librum legi " aut dimidiam fabulam audivi aliaque huiuscemodi qui dicat, vitiose dicere; eiusque vitii causas reddere M. Varronem; nec quemquam veterem hisce verbis ita usum esse.</TextUnit>
    <TextUnit id="837" loc="3.14.1">DIMIDIUM librum legi aut dimidiam fabulam audivi, vel quid aliud huiuscemodi, male ac vitiose dici existumat Varro.</TextUnit>
    <TextUnit id="838" loc="3.14.2">Oportet enim, inquit, dicere 'dimidiatum librum,' non ' dimidium,' et 'dimidiatam fabulam,' non 'dimidiam.' Contra autem si ex sextario hemina fusa est, non ' dimidiatum ' sed ' dimidium,' sextarium fusum dicendum  est, et qui ex mille nummum, quod ei debebatur, quingentos recepit, non 'dimidiatum ' recepisse dicemus, sed 'dimidium.'</TextUnit>
    <TextUnit id="839" loc="3.14.3">At si scyphus, inquit, argenteus mihi cum alio communis in duas partis disiectus sit,' dimidiatum' eum esse dicere scyphum debeo, non 'dimidium,' argenti autem, quod in eo scypho inest, ' dimidium' meum esse, non 'dimidiatum' ;</TextUnit>
    <TextUnit id="840" loc="3.14.4">disseritque ac dividit subtilissime quid dimidium dimidiato intersit,</TextUnit>
    <TextUnit id="841" loc="3.14.5">et Q. Ennium scienter hoc in Annalibus dixisse ait:  Sicuti si quis ferat vas vini dimidiatum, sicuti pars quae deest ei vaso non dimidiata dicenda est, sed dimidia.</TextUnit>
    <TextUnit id="842" loc="3.14.6">Omnis autem disputationis eius, quam subtiliter quidem, sed subobscure explicat, summa haec est: dimidiatum est quasi dismediatum et in partis duas pares divisum,</TextUnit>
    <TextUnit id="843" loc="3.14.7">dimidiatum ergo nisi ipsum quod divisum est dici haut convenit;</TextUnit>
    <TextUnit id="844" loc="3.14.8">dimidium vero est, non quod ipsum dimidiatum est, sed quae ex dimidiato pars altera est.</TextUnit>
    <TextUnit id="845" loc="3.14.9">Cum igitur partem dimidiam libri legisse volumus dicere aut partem dimidiam fabulae audisse, si dimidiam fabulam aut dimidium librum dicimus, peccamus; totum enim ipsum quod dimidiatum atque divisum est dimidium dicis.</TextUnit>
    <TextUnit id="846" loc="3.14.10">Itaque Lucilius eadem secutus:  Uno oculo (inquit) pedibusque duobus dimidiatus Ut porcus, et alio loco:   Quidni? et scruta quidem ut vendat scrutarius laudat, Praefractam strigilem, soleam inprobus dimidiatam.</TextUnit>
    <TextUnit id="847" loc="3.14.11">Iam in vicesimo manifestius dimidiam horam dicere studiose fugit, sed pro dimidia dimidium ponit in hisce versibus:  Tempestate sua atque eodem uno tempore, et horae Dimidio et tribus confectis dumtaxat—eandem Ad quartam. Nam cum obvium proximumque esset dicere:</TextUnit>
    <TextUnit id="848" loc="3.14.12">dimidia et tribus confectis, vigilate atque attente verbum non probum vitavit.</TextUnit>
    <TextUnit id="849" loc="3.14.13">Per quod satis apparet ne horam quidem dimidiam recte dici, sed vel dimidiatam horam vel dimidiam partem horae.</TextUnit>
    <TextUnit id="850" loc="3.14.14">Propterea Plautus quoque in Bacchidibus dimidium auri dicit, non dimidiatum aurum ;</TextUnit>
    <TextUnit id="851" loc="3.14.15">item in Aulularia dimidium obsoni, non dimidiatum obsonium, in hoc versu:  Ei ádeo obsoni hic iússit dimidiúm dari; in Menaechmis autem dimidiatum diem,</TextUnit>
    <TextUnit id="852" loc="3.14.16">non dimidium ' in hoc versu:  Diés quidem iam ad úmbilicum dímidiatus mórtuust.</TextUnit>
    <TextUnit id="853" loc="3.14.17">M. etiam Cato in libro quem De Agricultura conscripsit: Semen cupressi serito crebrum, ita uti linum seri solet. Eo cribro terram incernito, dimidiatum digitum. Iam id bene tabula aut pedibus aut manibus complanato.</TextUnit>
    <TextUnit id="854" loc="3.14.18">Dimidiatum, inquit, digitum, non dimidium. Nam digiti quidem dimidium, digitum autem ipsum dimidiatum dici oportet.</TextUnit>
    <TextUnit id="855" loc="3.14.19">Item M. Cato de Carthaginiensibus ita scripsit: Homines defoderunt in terram dimidiatos ignemque circumposuerunt, ita interfecerunt.</TextUnit>
    <TextUnit id="856" loc="3.14.20">Neque quisquam omnium qui probe locuti sunt his verbis sequius quam dixi usus est.</TextUnit>
    <TextUnit id="857" loc="3.15.15arg">Extare in litteris perque hominum memorias traditum, quod repente multis mortem attulit gaudium ingens insperatum, interclusa anima et vim magni novique motus non sustinente.</TextUnit>
    <TextUnit id="858" loc="3.15.2">cognito repente insperato gaudio expirasse animam refert Aristoteles philosophus Polycritam, nobilem feminam Naxo insula.</TextUnit>
    <TextUnit id="859" loc="3.15.2">Philippides quoque, comoediarum poeta haut ignobilis, aetate iam edita cum in certamine poetarum praeter spem vicisset et laetissime gauderet, inter illud gaudium repente mortuus est.</TextUnit>
    <TextUnit id="860" loc="3.15.3">De Rodio etiam Diagora celebrata historia est. Is Diagoras tris filios adulescentes habuit, unum pugilem, alterum pancratiasten, tertium luctatorem.  Eos omnis vidit vincere coronarique Olympiae eodem die et, cum ibi eum tres adulescentes amplexi coronis suis in caput patris positis saviarentur, cum populus gratulabundus flores undique in eum iaceret, ibidem in stadio inspectante populo in osculis atque in manibus filiorum animam efflavit.</TextUnit>
    <TextUnit id="861" loc="3.15.4">Praeterea in nostris annalibus scriptum legimus, qua tempestate apud Cannas exercitus populi Romani caesus est, anum matrem, nuntio de morte filii allato, luctu atque maerore affectam esse; sed is nuntius non verus fuit, utque is adulescens non diu post ex ea pugna in urbem redit, anus repente filio viso copia atque turba et quasi ruina incidentis inopinati gaudii oppressa exanimataque est.</TextUnit>
    <TextUnit id="862" loc="3.16.16arg">Temporis varietas in puerperis mulierum quaenam sit a medicis et a philosophis tradita; atque inibi poetarum quoque veterum super eadem re opiniones multaque alia auditu atque memoratu digna; verbaque ipsa Hippocratis medici ex libro illius sumpta qui inscriptus est περὶ τροφῆς.</TextUnit>
    <TextUnit id="863" loc="3.16.1">ET medici et philosophi inlustres de tempore humani partus quaesiverunt. Multa opinio est, eaque iam pro vero recepta, postquam mulieris uterum semen conceperit, gigni hominem septimo rarenter, numquam octavo, saepe nono, saepius numero decimo mense, eumque esse hominum gignendi summum finem: decem menses non inceptos, sed exactos.  Idque Plautum,</TextUnit>
    <TextUnit id="864" loc="3.16.2">veterem poetam, dicere videmus in comoedia Cistellaria his verbis:  tum ílla, quam comprésserat, Decumó post mense exácto hic peperit fíliam. Hoc idem tradit etiam Menander,</TextUnit>
    <TextUnit id="865" loc="3.16.3">poeta vetustior, humanarum opinionum vel peritissimus; versus eius super ea re de fabula Plocio posui:  γυνὴ κυεῖ δέκα μῆνας. 4 sed noster Caecilius, cum faceret eodem nomine et eiusdem argumenti comoediam ac pleraque a Menandro sumeret, in mensibus tamen genitalibus nominandis non praetermisit octavum, quem praeterierat Menander. Caecilii versus hisce sunt:  sóletne mulier décimo mense párere?— Pol nonó quoque étíam septimo átque octavo.</TextUnit>
    <TextUnit id="866" loc="3.16.5">eam rem Caecilium non inconsiderate dixisse neque temere a Menandro atque a multorum opinionibus descivisse, M. Varro uti credamus facit.</TextUnit>
    <TextUnit id="867" loc="3.16.6">Nam mense nonnumquam octavo editum esse partum in libro quarto decimo Rerum Divinarum scriptum reliquit; quo in libro etiam undecimo mense aliquando nasci posse hominem dicit, eiusque sententiae tam de octavo quam de undecimo mense Aristotelem auctorem laudat.</TextUnit>
    <TextUnit id="868" loc="3.16.7">Sed huius de mense octavo dissensionis  causa cognosci potest in libro Hippocratis qui inscriptus est περὶ τροφῆς, ex quo libro verba haec sunt: ̓́εστιν δὲ καὶ οὐκ ἔστιν τὰ ὀκτάμηνα.</TextUnit>
    <TextUnit id="869" loc="3.16.8">Id tam obscure atque praecise et tamquam adverse dictum Sabinus medicus, qui Hippocratem commodissime commentatus est, verbis his enarravit: ̓́εστιν μέν, φαινόμενα ὡς ζῶα μετὰ τὴν ἔκτρωσιν: οὐκ ἔστιν δέ, θνήσκοντα μετὰ ταῦτα: καὶ ἔστιν οὖν καὶ οὐκ ἔστιν, φαντασίᾳ μὲν παραυτίκα ὄντα, δυνάμει δὲ οὐκέτι.</TextUnit>
    <TextUnit id="870" loc="3.16.9">Antiquos autem Romanos Varro dicit non recepisse huiuscemodi quasi monstruosas raritates, sed nono mense aut decimo, neque praeter hos aliis, partionem mulieris secundum naturam fieri existimasse idcircoque eos nomina Fatis tribus fecisse apariendo et a nono atque decimo mense.</TextUnit>
    <TextUnit id="871" loc="3.16.10">Nam 'Parca,' inquit, inmutata una littera, a partu nominata, item 'Nona' et ' Decima' a partus tempestivi tempore.</TextUnit>
    <TextUnit id="872" loc="3.16.11">Caesellius autem Vindex in Lectionibus suis Antiquis: Tria, inquit, nomina Parcarum sunt: 'Nona,' 'Decuma, 'Morta, et versum hunc Livii, antiquissimi poetae, ponit ex ̓οδυσσείᾳ:  Quandó diés advéniet quém profáta Mórta est? Sed homo minime malus Caesellius Mortam quasi nomen accepit, cum accipere quasi Moeram deberet.</TextUnit>
    <TextUnit id="873" loc="3.16.12">Praeterea ego de partu humano, praeterquam quae scripta in libris legi, hoc quoque usu venisse Romae comperi: feminam bonis atque honestis moribus, non ambigua pudicitia, in undecimo mense post mariti mortem peperisse factumque esse negotium propter rationem temporis, quasi marito mortuo postea concepisset, quoniam decemviri in decem mensibus gigni hominem, non in undecimo scripsissent; sed divum Hadrianum, causa cognita, decrevisse in undecimo quoque mense partum edi posse; idque ipsum eius rei decretum nos legimus. In eo decreto Hadrianus id statuere se dicit requisitis veterum philosophorum et medicorum sententiis.</TextUnit>
    <TextUnit id="874" loc="3.16.13">Hodie quoque in satura forte M. Varronis legimus, quae inscribitur Testamentum, verba haec: Si quis mihi filius unus pluresve in decem mensibus gignantur, ii si erunt ὄνοι λύρας, exheredes sunto; quod si quis undecimo mense, ̓αριστοτέλην, natus est, Attio idem, quod Tettio, ius esto apud me.</TextUnit>
    <TextUnit id="875" loc="3.16.14">Per hoc vetus proverbium Varro significat, sicuti vulgo dici solitum erat de rebus nihil inter sese distantibus: idem Atti, quod Tetti, ita pari eodemque iure esse in decem mensibus natos et in undecim.</TextUnit>
    <TextUnit id="876" loc="3.16.15">Quod si ita neque ultra decimum mensem fetura mulierum protolli potest, quaeri oportet cur Homerus scripserit, Neptunum dixisse puellae a se recens compressae:   χαῖρε γυνὴ φιλότητι: περιπλομένου δ' ἐνιαυτοῦ τέξεις ἀγλαὰ τέκν', ἐπεὶ οὐκ ἀποφώλιοι εὐναὶ ̓αθανάτων.</TextUnit>
    <TextUnit id="877" loc="3.16.16">Id cum ego ad complures grammaticos attulissem, partim eorum disputabant Homeri quoque aetate, sicuti Romuli, annum fuisse non duodecim mensium, sed decem; alii convenisse Neptuno maiestatique eius dicebant, ut longiori tempore fetus ex eo grandesceret;</TextUnit>
    <TextUnit id="878" loc="3.16.17">alii alia quaedam nugalia. Sed Favorinus mihi ait περιπλομένου ἐνιαυτοῦ non confecto esse anno, sed adfecto.</TextUnit>
    <TextUnit id="879" loc="3.16.18">In qua re verbo usus est non vulgariae significationis.</TextUnit>
    <TextUnit id="880" loc="3.16.19">Adfecta enim, sicuti Marcus Cicero et veterum elegantissimi locuti sunt, ea proprie dicebantur quae non ad finem ipsum, sed proxime finem progressa deductave erant. Hoc verbum ad hanc sententiam Cicero in hac fecit, quam dixit De Provinciis Consularibus.</TextUnit>
    <TextUnit id="881" loc="3.16.20">Hippocrates autem in eo libro de quo supra scripsi, cum et numerum dierum quibus conceptum in utero coagulum conformatur, et tempus ipsius partionis nono aut decimo mense definisset neque id tamen semper eadem esse fini dixisset, sed alias ocius fieri, alias serius, hisce ad postremum verbis usus est: γίνεται δὲ ἐν τούτοις καὶ πλείω καὶ ἐλάσσω καὶ ὅλον καὶ κατὰ μέρος: οὐ πολλὸν δὲ καὶ πλείω πλείω καὶ ἐλάσσω ἐλάσσω. Quibus verbis significat, quod  aliquando ocius fieret, non multo tamen fieri ocius, neque quod serius, multo serius.</TextUnit>
    <TextUnit id="882" loc="3.16.21">Memini ego Romae accurate hoc atque sollicite quaesitum, negotio non rei tunc parvae postulante, an octavo mense infans ex utero vivus editus et statim mortuus ius trium liberorum supplevisset, cum abortio quibusdam, non partus, videretur mensis octavi intempestivitas.</TextUnit>
    <TextUnit id="883" loc="3.16.22">Sed quoniam de Homerico annuo partu ac de undecimo mense diximus quae cognoveramus, visum est non praetereundum quod in Plinii Secundi libro septimo Naturalis Historiae legimus.</TextUnit>
    <TextUnit id="884" loc="3.16.23">Id autem quia extra fidem esse videri potest, verba ipsius Plinii posuimus: Masurius auctor est, L. Papirium praetorem, secundo herede lege agente, bonorum possessionem contra eum dedisse, cum mater partum se tredecim mensibus tulisse diceret, quoniam nullum certum tempus pariendi statutum ei videretur.</TextUnit>
    <TextUnit id="885" loc="3.16.24">In eodem libro Plini Secundi verba haec scripta sunt: Oscitatio in nixu letalis est, sicut sternuisse a coitu abortivum.</TextUnit>
    <TextUnit id="886" loc="3.17.17arg">Id quoque esse a gravissimis viris memoriae mandatum, quod tris libros Plato Philolai Pythagorici et Aristoteles pauculos Speusippi philosophi mercati sunt pretiis fidem non capientibus.</TextUnit>
    <TextUnit id="887" loc="3.17.1">MEMORIAE mandatum est Platonem philosophum tenui admodum pecunia familiari fuisse atque eum tamen tris Philolai Pythagorici libros decem milibus denarium mercatum.</TextUnit>
    <TextUnit id="888" loc="3.17.2">Id ei pretium donasse quidam scripserunt amicum eius Dionem Syracosium.</TextUnit>
    <TextUnit id="889" loc="3.17.3">Aristotelem quoque traditum libros pauculos Speusippi philosophi post mortem eius emisse talentis Atticis tribus; ea summa fit nummi nostri sestertia duo et septuaginta milia.</TextUnit>
    <TextUnit id="890" loc="3.17.4">τίμων amarulentus librum maledicentissimum conscripsit, qui σίλλος inscribitur.</TextUnit>
    <TextUnit id="891" loc="3.17.5">In eo libro Platonem philosophum contumeliose appellat, quod inpenso pretio librum Pythagoricae disciplinae emisset exque eo Timaeum, nobilem illum dialogum, concinnasset. Versus super ea re τίμωνος hi sunt:</TextUnit>
    <TextUnit id="892" loc="3.17.6">καὶ σύ, πλάτων, καὶ γάρ σε μαθητείης πόθος ἔσχεν, πολλῶν δ' ἀργυρίων ὀλίγην ἠλλάξαο βίβλον, ̓́ενθεν ἀπαρχόμενος τιμαιογραφεῖν ἐδιδάχθης.</TextUnit>
    <TextUnit id="893" loc="3.18.18arg">Quid sint pedari senatores et quam ob causam ita appellati; quamque habeant originem verba haec ex edicto tralaticio consulum: senatores quibusque in senatu sententiam dicere licet.</TextUnit>
    <TextUnit id="894" loc="3.18.1">NON pauci sunt qui opinantur pedarios senatores appellatos, qui sententiam in senatu non verbis dicerent, sed in alienam sententiam pedibus irent. Quid igitur?</TextUnit>
    <TextUnit id="895" loc="3.18.2">cum senatusconsultum per discessionem fiebat, nonne universi senatores sententiam pedibus ferebant?</TextUnit>
    <TextUnit id="896" loc="3.18.3">Atque haec etiam vocabuli istius ratio dicitur, quam Gavius Bassus in Commentariis suis scriptam reliquit.</TextUnit>
    <TextUnit id="897" loc="3.18.4">Senatores enim dicit in veterum aetate, qui curulem magistratum gessissent, curru solitos honoris gratia in curiam vehi, in quo curru sella esset super quam considerent, quae ob eam causam curulis appellaretur; sed eos senatores, qui magistratum curulem nondum ceperant, pedibus itavisse in curiam: propterea senatores nondum maioribus honoribus usos pedarios nominatos.</TextUnit>
    <TextUnit id="898" loc="3.18.5">M. autem Varro in Satira Menippea, quae ̔ιπποκύων inscripta est, equites quosdam dicit pedarios appellatos, videturque eos significare qui, nondum a censoribus in senatum lecti, senatores quidem non erant, sed quia honoribus populi usi erant, in senatum veniebant et sententiae ius habebant.</TextUnit>
    <TextUnit id="899" loc="3.18.6">Nam et curulibus magistratibus functi, si nondum a  censoribus in senatum lecti erant, senatores non erant et, quia in postremis scripti erant, non rogabantur sententias sed, quas principes dixerant, in eas discedebant.</TextUnit>
    <TextUnit id="900" loc="3.18.7">Hoc significabat edictum quo nunc quoque consules, cum senatores in curiam vocant, servandae consuetudinis causa tralaticio utuntur. Verba edicti haec sunt:</TextUnit>
    <TextUnit id="901" loc="3.18.8">Senatores quibusque in senatu sententiam dicere licet.</TextUnit>
    <TextUnit id="902" loc="3.18.9">Versum quoque Laberii. in quo id vocabulum positum est, notari iussimus, quem legimus in mimo qui Stricturae inscriptus est:  Caput sine lingua pedari sententia est.</TextUnit>
    <TextUnit id="903" loc="3.18.10">Hoc vocabulum a plerisque barbare dici animadvertimus; nam pro pedariis pedaneos appellant.</TextUnit>
    <TextUnit id="904" loc="3.19.19arg">Qua ratione Gavius Bassus scripserit parcum hominem appellatum et quam esse eius vocabuli causam putarit; et contra, quem in modum quibusque verbis Favorinus hanc traditionem eius eluserit.</TextUnit>
    <TextUnit id="905" loc="3.19.1">APUD cenam Favorini philosophi cum discubitum fuerat coeptusque erat apponi cibus, servus assistens mensae eius legere inceptabat aut Graecarum quid litterarum aut nostratium; velut eo die quo ego affui, legebatur Gavii Bassi, eruditi viri, liber De Origine Verborum et Vocabulorum.</TextUnit>
    <TextUnit id="906" loc="3.19.2">In quo ita scriptum fuit: 'Parcus' composito vocabulo est dictus,  quasi 'par arcae,' quando, sicut in area omnia reconduntur eiusque custodia servantur et continentur, ita homo tenax parvoque contentus omnia custodita et recondita habet, sicuti area. Quam ob causam parcus' quasi ' pararcus' est nominatus.</TextUnit>
    <TextUnit id="907" loc="3.19.3">Tum Favorinus, ubi haec audivit, superstitiose, inquit, et nimis moleste atque odiose confabricatus commolitusque magis est originem vocabuli Gavius iste Bassus quam enarravit.</TextUnit>
    <TextUnit id="908" loc="3.19.4">Nam si licet res dicere commenticias, cur non probabilius videatur ut accipiamus 'parcum' ob eam causam dictum, quod pecuniam consumi atque impendi arceat et prohibeat, quasi 'pecuniarcus'?</TextUnit>
    <TextUnit id="909" loc="3.19.5">Quin potius, inquit, quod simplicius veriusque est, id dicimus? 'Parcus' enim neque ab area, neque ab arcendo, sed ab eo, quod est 'parum' et 'parvum,' denominatus est.</TextUnit>
    <TextUnit id="910" loc="4.1.1arg">Sermo quidam Favorini philosophi cum grammatico iactantiore factus in Socraticum modum; atque ibi in sermone dictum quibus verbis penus a Q. Scaevola definita sit; quodque eadem definitio culpata reprehensaque est.</TextUnit>
    <TextUnit id="911" loc="4.1.1">IN vestibulo aedium Palatinarum omnium fere ordinum multitudo opperientes salutationem Caesaris constiterant; atque ibi in circulo doctorum hominum, Favorino philosopho praesente, ostentabat quispiam grammaticae rei ditior scholica quaedam nugalia, de generibus et casibus vocabulorum disserens cum arduis superciliis vocisque et vultus gravitate composita, tamquam interpres et arbiter Sibyllae oraculorum.</TextUnit>
    <TextUnit id="912" loc="4.1.2">Tum aspiciens ad Favorinum, quamquam ei nondum etiam satis notus esset, 'Penus quoque,' inquit, 'variis generibus dictum et varie declinatum est. Nam et 'hoc penus' et 'haec penus' et 'huius peni' et 'penoris' veteres dictaverunt;</TextUnit>
    <TextUnit id="913" loc="4.1.3">mundum quoque muliebrem Lucilius in Satirarum xvi. non virili genere, ut ceteri, sed neutro appellavit his verbis:   Legavit quidam uxori mundum omne penumque.  Atqui quid mundum, quid non? quis dividet istuc?"</TextUnit>
    <TextUnit id="914" loc="4.1.4">Atque horum omnium et testimoniis et exemplis constrepebat; cumque nimis odiose blatiret, intercessit placide Favorinus et Amabo, inquit, magister, quicquid est nomen tibi, abunde multa docuisti quae quidem ignorabamus et scire haud sane postulabamus.</TextUnit>
    <TextUnit id="915" loc="4.1.5">Quid enim refert mea eiusque quicum loquor, quo genere 'penum' dicam aut in quas extremas litteras declinem, si nemo id non nimis barbare fecerimus?</TextUnit>
    <TextUnit id="916" loc="4.1.6">Sed hoc plane indigeo discere, quid sit 'penus' et qua fini id vocabulum dicatur, ne rem cotidiani usus, tamquam qui in venalibus Latine loqui coeptant, alia quam oportet voce appellem.</TextUnit>
    <TextUnit id="917" loc="4.1.7">Quaeris, inquit, rem minime obscuram. Quis adeo ignorat, 'penum' esse vinum et triticum et oleum et lentim et fabam atque huiuscemodi cetera?</TextUnit>
    <TextUnit id="918" loc="4.1.8">Etiamne, inquit Favorinus, milium et panicum et glans et hordeum ' penus' est? sunt enim propemodum haec quoque eiusdemmodi;</TextUnit>
    <TextUnit id="919" loc="4.1.9">cumque ille reticens haereret, Nolo, inquit, hoc iam labores, an ista, quae dixi, ' penus' appelletur. Sed potesne mihi non speciem aliquam de penu dicere, sed definire, genere proposito et differentiis adpositis, quid sit 'penus ? Quod, inquit,  genus et quas differentias dicas, non hercle intellego.</TextUnit>
    <TextUnit id="920" loc="4.1.10">Rem, inquit Favorinus, plane dictam postulas, quod difficillimum est, dici planius; nam hoc quidem pervolgatum est, definitionem omnem ex genere et differentia consistere.</TextUnit>
    <TextUnit id="921" loc="4.1.11">Sed si me tibi praemandere, quod aiunt, postulas, faciam sane id quoque honoris tui habendi gratia.</TextUnit>
    <TextUnit id="922" loc="4.1.12">Ac deinde ita exorsus est: Si, inquit, ego te nunc rogem ut mihi dicas et quasi circumscribas verbis cuiusmodi ' homo ' sit, non, opinor, respondeas hominem esse te atque me. Hoc enim quis homo sit ostendere est, non quid homo sit dicere. Sed si, inquam, peterem ut ipsum illud quod homo est definires, tu profecto mihi diceres hominem esse animal mortale, rationis et scientiae capiens, vel quo alio modo diceres, ut eum a ceteris omnibus separares. Proinde igitur nunc te rogo ut quid sit 'penus' dicas, non ut aliquid ex penu nomines.</TextUnit>
    <TextUnit id="923" loc="4.1.13">Tum ille ostentator, voce iam molli atque demissa, philosophias, inquit, ego non didici neque discere adpetivi et, si ignoro an hordeum ex 'penu' sit aut quibus verbis 'penus' definiatur, non ea re litteras quoque alias nescio.</TextUnit>
    <TextUnit id="924" loc="4.1.14">Scire, inquit ridens iam Favorinus, "quid 'penus' sit, non ex nostra magis est philosophia quam ex grammatica tua.</TextUnit>
    <TextUnit id="925" loc="4.1.15">Meministi enim, credo, quaeri solitum quid Vergilius dixerit, penum struere vel longam vel longo ordine; utrumque enim profecto scis legi solitum.</TextUnit>
    <TextUnit id="926" loc="4.1.16">Sed ut faciam te aequiore animo ut sis, ne illi quidem veteres iuris magistri,  qui 'sapientes' appellati sunt, definisse satis recte existimantur, quid sit 'penus.'</TextUnit>
    <TextUnit id="927" loc="4.1.17">Nam Quintum Scaevolam ad demonstrandam penum his verbis usum audio: ' Penus est, ' inquit, ' quod esculentum aut posculentum est, quod ipsius patrisfamilias aut matris familias aut liberum patrisfamilias aut familiae eius, quae circum eum aut liberos eius est et opus non facit, causa paratum est. .. , ut Mucius ait, penus videri debet. Nam quae ad edendum bibendumque in dies singulos prandii aut cenae causa parantur, penus non sunt; sed ea potius, quae huíusce generis longae usionis gratia contrahuntur et reconduntur, ex eo, quod non in promptu est, sed intus et penitus habeatur, penus dicta est.'</TextUnit>
    <TextUnit id="928" loc="4.1.18">Haec ego, " inquit, cum philosophiae me dedissem, non insuper tamen habui discere; quoniam civibus Romanis Latine loquentibus rem non suo vocabulo demonstrare non minus turpe est quam hominem non suo nomine appellare.</TextUnit>
    <TextUnit id="929" loc="4.1.19">Sic Favorinus sermones id genus communes a rebus parvis et frigidis abducebat ad ea quae magis utile esset audire ac discere, non allata extrinsecus, non per ostentationem, sed indidem nata acceptaque.</TextUnit>
    <TextUnit id="930" loc="4.1.20">Praeterea de penu adscribendum hoc etiam putavi,  Servium Sulpicium In Reprehensis Scaevolae Capitibus scripsisse Cato Aelio placuisse, non quae esui et potui forent, sed thus quoque et cereos in penu esse, quod esset eius ferme rei causa comparatum.</TextUnit>
    <TextUnit id="931" loc="4.1.21">Masurius autem Sabinus in Iuris Civilis secundo, etiam quod iumentorum causa apparatum esset quibus dominus uteretur, penori attributum dicit.</TextUnit>
    <TextUnit id="932" loc="4.1.22">Ligna quoque et virgas et carbones, quibus conficeretur penus, quibusdam ait videri esse in penu.</TextUnit>
    <TextUnit id="933" loc="4.1.23">Ex his autem quae promercalia et usuaria isdem in locis essent, esse ea sola penoris putat quae satis sint usu annuo.</TextUnit>
    <TextUnit id="934" loc="4.2.2arg">Morbus et vitium quid differat et quam vim habeant vocabula ista in edicto aedilium; et an eunuchus et steriles mulieres redhiberi possint; diversaeque super ea re sententiae.</TextUnit>
    <TextUnit id="935" loc="4.2.1">IN Edicto Aedilium Curulium, qua parte de mancipiis vendundis cautum est, scriptum sic fuit: Titulus servorum singulorum scriptus sit curato ita, ut  intellegi recte possit quid morbi vitiive cuique sit, quis fugitivus errove sit noxave solutus non sit.</TextUnit>
    <TextUnit id="936" loc="4.2.2">Propterea quaesierunt iure consulti veteres, quod mancipium morbosum quodve vitiosum recte diceretur quantumque morbus a vitio differret.</TextUnit>
    <TextUnit id="937" loc="4.2.3">Caelius Sabinus in libro, quem De Edicto Aedilium Curulium composuit, Labeonem refert quid esset morbus hisce verbis definisse: Morbus est habitus cuiusque corporis contra naturam, qui usum eius facit deteriorem.</TextUnit>
    <TextUnit id="938" loc="4.2.4">Sed morbum alias in toto corpore accidere dicit, alias in parte corporis. Totius corporis morbum esse, veluti sit phthisis aut febris, partis autem, veluti sit caecitas aut pedis debilitas.</TextUnit>
    <TextUnit id="939" loc="4.2.5">Balbus autem, inquit, et atypus vitiosi magis quam morbosi sunt, et equus mordax aut calcitro vitiosus, non morbosus est. Sed cui morbus est, idem etiam vitiosus est. Neque id tamen contra fit; potest enim qui vitiosus est non morbosus esse. quamobrem, cum de homine morboso agetur, aeque, inquit, ita dicetur: 'quanto ob id vitium minoris erit.'</TextUnit>
    <TextUnit id="940" loc="4.2.6">De eunucho quidem quaesitum est an contra edictum aedilium videretur venundatus, si ignorasset emptor eum eunuchum esse.</TextUnit>
    <TextUnit id="941" loc="4.2.7">Labeonem respondisse aiunt redhiberi posse quasi morbosum;</TextUnit>
    <TextUnit id="942" loc="4.2.8">sues etiam feminae si sterilae essent et venum issent, ex edicto aedilium posse agi Labeonem scripsisse.</TextUnit>
    <TextUnit id="943" loc="4.2.9">De sterila autem muliere, si nativa sterilitate sit, Trebatiun  contra Labeonem respondisse dicunt.</TextUnit>
    <TextUnit id="944" loc="4.2.10">Nam cum redhiberi eam Labeo, quasi minus sanam, putasset, negasse aiunt Trebatium ex edicto agi posse, si ea mulier a principio genitali sterilitate esset. At si valitudo eius offendisset exque ea vitium factum esset ut concipere fetus non posset, tum sanam non videri et esse in causa redhibitionis.</TextUnit>
    <TextUnit id="945" loc="4.2.11">De myope quoque, qui luscitiosus Latine appellatur, dissensum est; alii enim redhiberi omnimodo debere, alii contra, nisi id vitium morbo contractum esset.</TextUnit>
    <TextUnit id="946" loc="4.2.12">Eum vero cui dens deesset, Servius redhiberi posse respondit, Labeo in causa esse redhibendi negavit; vit; Nam et magna, inquit, pars dente aliquo carent, neque eo inagis plerique homines morbosi sunt, et absurdum admodum est dicere non sanos nasci homines, quoniam cum infantibus non simul dentes gignuntur.</TextUnit>
    <TextUnit id="947" loc="4.2.13">Non praetereundum est id quoque in libris veterum iurisperitorum scriptum esse, morbum et vitium distare, quod vitium perpetuum, morbus cum accessu decessuque sit.</TextUnit>
    <TextUnit id="948" loc="4.2.14">Sed hoc si ita est, neque caecus neque eunuchus morbosus est, contra Labeonis quam supra dixi sententiam.</TextUnit>
    <TextUnit id="949" loc="4.2.15">Verba Masuri Sabini apposui ex libro luris civilis secundo: Furiosus mutusve cuive quod membrum lacerum laesumque est aut obest quo ipse minus  aptus sit, morbosi sunt. Qui natura longe minus videt tam sanus est quam qui tardius currit.</TextUnit>
    <TextUnit id="950" loc="4.3.3arg">Quod nullae fuerunt rei uxoriae actiones in urbe Roma ante Carvilianum divortium; atque inibi, quid sit proprie paelex quaeque eius vocabuli ratio sit.</TextUnit>
    <TextUnit id="951" loc="4.3.1">MEMORIAE traditum est quingentis fere annis post Romam conditam nullas rei uxoriae neque actiones neque cautiones in urbe Roma aut in Latio fuisse, quoniam profecto nihil desiderabantur, nullis etiamtunc matrimoniis divertentibus.</TextUnit>
    <TextUnit id="952" loc="4.3.2">Servius quoque Sulpicius in libro, quem composuit De Dotibus, tum primum cautiones rei uxoriae necessarias esse visas scripsit, cum Spurius Carvilius, cui Ruga cognomentum fuit, vir nobilis, divortium cum uxore fecit, quia liberi ex ea corporis vitio non gignerentur, anno urbis conditae quingentesimo vicesimo tertio M. Atilio, P. Valerio consulibus. Atque is Carvilius traditur uxorem quam dimisit egregie dilexisse carissimamque morum eius gratia habuisse, set iurisiurandi religionem animo atque amori praevertisse quod iurare a censoribus coactus erat, uxorem se liberum quaerundum gratia habiturum.</TextUnit>
    <TextUnit id="953" loc="4.3.3">Paelicem autem appellatam probrosamque habitam, quae iuncta consuetaque esset cum eo in cuius manu mancipioque alia matrimonii causa foret, hac antiquissima lege ostenditur, quam Numae regis fuisse accepimus: Paelex aedem Iunonis ne tangito; si tangit, Iunoni crinibus demissis agnum feminam caedito. Paelex autem quasi πάλλαξ, id est quasi παλλακίς. Ut pleraque alia, ita hoc quoque vocabulum de Graeco flexum est.</TextUnit>
    <TextUnit id="954" loc="4.4.4arg">Quid Servius Sulpicius, in libro qui est De Dotibus, scripserit de iure atque more veterum sponsaliorum.</TextUnit>
    <TextUnit id="955" loc="4.4.1">SPONSALIA in ea parte Italiae quae Latium appellatur hoc more atque iure solita fieri scripsit Servius Sulpicius in libro quem inscripsit De Dotibus:</TextUnit>
    <TextUnit id="956" loc="4.4.2">Qui uxorem, inquit, ducturus erat, ab eo unde ducenda erat stipulabatur, eam in matrimonium datum iri. Qui ducturus erat, id itidem spondebat. Is contractus stipulationum sponsionumque dicebatur 'sponsalia.' Tunc, quae promissa erat 'sponsa' appellabatur, qui spoponderat ducturum, 'sponsus.' Sed si post eas stipulationis uxor non  dabatur aut non ducebatur, qui stipulabatur aut qui spoponderat ex sponsu agebat. Iudices cognoscebant. Iudex quamobrem data acceptave non esset uxor quaerebat. Si nihil iustae causae videbatur, litem pecunia aestimabat, quantique interfuerat eam uxorem accipi aut dari, eum qui spoponderat aut qui stipulatus erat, condemnabat.</TextUnit>
    <TextUnit id="957" loc="4.4.3">Hoc ius sponsaliorum observatum dicit Servius ad id tempus quo civitas universe Latio lege Iulia data est.</TextUnit>
    <TextUnit id="958" loc="4.4.4">Haec eadem Neratius scripsit in libro quem De Nuptiis composuit.</TextUnit>
    <TextUnit id="959" loc="4.5.5arg">Historia narrata de perfidia aruspicum Etruscorum; quodque ob eam rem versus hic a pueris Romae urbe tota cantatus est: Malum consilium consultori pessimum est.</TextUnit>
    <TextUnit id="960" loc="4.5.1">STATUA Romae in comitio posita Horatii Coclitis, fortissimi viri, de caelo tacta est.</TextUnit>
    <TextUnit id="961" loc="4.5.2">Ob id fulgur piaculis luendum aruspices ex Etruria acciti, inimico atque hostili in populum Romanum animo, instituerant eam rem contrariis religionibus procurare,</TextUnit>
    <TextUnit id="962" loc="4.5.3">atque  illam statuam suaserunt in inferiorem locum perperam transponi, quem sol oppositu circum undique altarum aedium numquam illustraret.</TextUnit>
    <TextUnit id="963" loc="4.5.4">Quod cum ita fieri persuasissent, delati ad populum proditique sunt et, cum de perfidia confessi essent, necati sunt, constititque, eam statuam, proinde ut verae rationes post compertae monebant, in locum editum subducendam atque ita in area Volcani sublimiore loco statuendam; ex quo res bene ac prospere populo Romano cessit.</TextUnit>
    <TextUnit id="964" loc="4.5.5">Tum igitur, quod in Etruscos aruspices male consulentis animadversum vindicatumque fuerat, versus hic scite factus cantatusque esse a pueris urbe tota fertur:  Malúm consilium cónsultori péssimum est.</TextUnit>
    <TextUnit id="965" loc="4.5.6">Ea historia de aruspicibus ac de versu isto senario scripta est in Annalibus Maximis, libro undecimo, et in Verri Flacci libro primo Rerum Memoria Dignarum.</TextUnit>
    <TextUnit id="966" loc="4.5.7">Videtur autem versus hic de Graeco illo Hesiodi versu expressus:  ̔η δὲ κακὴ βουλὴ τῷ βουλεύσαντι κακίστη.</TextUnit>
    <TextUnit id="967" loc="4.6.6arg">Verba veteris senatusconsulti posita, quo decretum est hostiis maioribus expiandum, quod in sacrario hastae Martiae movissent; atque ibi enarratum quid sint hostiae succidaneae, quid item porca praecidanea ; et quod Capito Ateius ferias praecidaneas appellavit.</TextUnit>
    <TextUnit id="968" loc="4.6.1">UT terram movisse nuntiari solet eaque res procuratur, ita in veteribus memoriis scriptum legimus nuntiatum esse senatui in sacrario in regia hastas Martias movisse.</TextUnit>
    <TextUnit id="969" loc="4.6.2">Eius rei causa senatusconsultum factum est M. Antonio A. Postumio consulibus, eiusque exemplum hoc est: "Quod C. Iulius, L. filius, pontifex nuntiavit in sacrario in regia hastas Martias movisse, de ea re ita censuerunt, uti M. Antonius consul hostiis maioribus Iovi et Marti procuraret et ceteris dis, quibus videretur, lactantibus. Ibus uti procurasset satis halendum censuerunt. Si quid succidaneis opus esset, robiis succideret.</TextUnit>
    <TextUnit id="970" loc="4.6.3">Quod succidaneas hostias senatus appellavit, quaeri solet quid verbum id significet.</TextUnit>
    <TextUnit id="971" loc="4.6.4">In Plauti  quoque comoedia quae Epidicus inscripta est, super eodem ipso verbo requiri audio in his versibus:  Mén piaculárem oportet fíeri ob stultitiám tuam, Ut meum tergum tuaé stultitiae súbdas succidaneum?</TextUnit>
    <TextUnit id="972" loc="4.6.5">Succidaneae autem hostiae dicuntur, ae littera per morem compositi vocabuli in i litteram tramutata quasi succaedaneae,</TextUnit>
    <TextUnit id="973" loc="4.6.6">appellatae, quoniam, si primis hostiis litatum non erat, aliae post easdem ductae hostiae caedebantur; quae quia, prioribus iam caesis, luendi piaculi gratia subdebantur et succidebantur, succidaneae nominatae, littera i scilicet tractim pronuntiata; audio enim quosdam eam litteram in hac voce barbare corripere.</TextUnit>
    <TextUnit id="974" loc="4.6.7">Eadem autem ratione verbi praecidaneae quoque hostiae dicuntur quae ante sacrificia sollemnia pridie caeduntur.</TextUnit>
    <TextUnit id="975" loc="4.6.8">Porca etiam praecidanea appellata quam piaculi gratia ante fruges novas captas immolare Cereri mos fuit, si qui familiam funestam aut non purgaverant, aut aliter eam rem, quam oportuerat, procuraverant.</TextUnit>
    <TextUnit id="976" loc="4.6.9">Sed porcam et hostias quasdam praecidaneas, sicuti dixi, appellari, vulgo notum est, ferias praecidaneas dici, id, opinor, a volgo remotum est.</TextUnit>
    <TextUnit id="977" loc="4.6.10">Propterea verba Atei Capitonis, ex quinto librorum quos De Pontificio iure composuit, scripsi: Tib.  Coruncanio pontifici maximo feriae praecidaneae in atrum diem inauguratae sunt. Collegium decrevit non habendum religioni, quin eo die feriae praecidaneae essent.</TextUnit>
    <TextUnit id="978" loc="4.7.7arg">De epistula Valerii Probi grammatici ad Marcellum scripta super accentu nominum quorundam Poenicorum.</TextUnit>
    <TextUnit id="979" loc="4.7.1">VALERIUS PROBUS grammaticus inter suam aetatem praestanti scientia fuit.</TextUnit>
    <TextUnit id="980" loc="4.7.2">Is Hannibalem et Hasdrubalem et Hamilcarem ita pronuntiabat ut paenultimam circumflecteret, et est epistula eius scripta Ad Marcellum, in qua Plautum et Ennium multosque alios veteres eo modo pronuntiasse affirmat,</TextUnit>
    <TextUnit id="981" loc="4.7.3">solius tamen Ennii versum unum ponit ex libro, qui Scipio inscribitur.</TextUnit>
    <TextUnit id="982" loc="4.7.4">Eum versum quadrato numero factum subiecimus, in quo, nisi tertia syllaba de Hannibalis nomine circumflexe promatur, numerus clausurus est.</TextUnit>
    <TextUnit id="983" loc="4.7.5">Versus Ennii quem dixit, ita est:  Quáque propter Hánnibalis cópias considerat.</TextUnit>
    <TextUnit id="984" loc="4.8.8arg">Quid C. Fabricius de Cornelio Rufino homine avaro dixerit, quem, cum odisset inimicusque esset, designandum tamen consulem curavit.</TextUnit>
    <TextUnit id="985" loc="4.8.1">FABRICIUS LUSCINUS magna gloria vir magnisque rebus gestis fuit.</TextUnit>
    <TextUnit id="986" loc="4.8.2">P. Cornelius Rufinus manu quidem strenuus et bellator bonus militarisque disciplinae peritus admodum fuit, sed furax homo et avaritia acri erat.</TextUnit>
    <TextUnit id="987" loc="4.8.3">Hunc Fabricius non probabat neque amico utebatur osusque eum morum causa fuit.</TextUnit>
    <TextUnit id="988" loc="4.8.4">Sed cum in temporibus rei publicae difficillimis consules creandi forent et is Rufinus peteret consulatum competitoresque eius essent inbelles quidam et futtiles, summa ope adnixus est Fabricius uti Rufino consulatus deferretur.</TextUnit>
    <TextUnit id="989" loc="4.8.5">eam rem plerisque admirantibus, quod hominem avarum cui esset inimicissimus,</TextUnit>
    <TextUnit id="990" loc="4.8.6">creari consulem vellet, Malo, inquit, civis me compilet, quam hostis vendat.</TextUnit>
    <TextUnit id="991" loc="4.8.7">Hunc Rufinum postea, bis consulatu et dictatura functum, censor Fabricius senatu movit ob luxuriae notam, quod decem pondo libras argenti facti haberet.</TextUnit>
    <TextUnit id="992" loc="4.8.8">Id autem quod supra scripsi, Fabricium de Cornelio Rufino ita, uti in pleraque historia scriptum est, dixisse, M. Cicero non aliis a Fabricio, sed ipsi Rufino, gratias agenti quod ope eius designatus esset, dictum esse refert in libro secundo De Oratore.</TextUnit>
    <TextUnit id="993" loc="4.9.9arg">Quid significet proprie religiosus ; et in quae diverticula significatio istius vocabuli flexa sit; et verba Nigidii Figuli ex Commentariis eius super ea re sumpta.</TextUnit>
    <TextUnit id="994" loc="4.9.1">NIGIDIUS FIGULUS, homo, ut ego arbitror, iuxta M. Varronem doctissimus, in undecimo Commentariorum Grammaticorum versum ex antiquo carmine refert memoria hercle dignum:  Religentem esse oportet, religiosus ne fuas, cuius autem id carmen sit non scribit.</TextUnit>
    <TextUnit id="995" loc="4.9.2">Atque in eodem loco Nigidius: Hoc, inquit, inclinamentum semper huiuscemodi verborum, ut 'vinosus,' 'mulierosus,' 'religiosus,' significat copiam quandam inmodicam rei super qua dicitur. Quocirca 'religiosus' is appellabatur, qui nimia et superstitiosa religione sese alligaverat, eaque res vitio assignabatur.</TextUnit>
    <TextUnit id="996" loc="4.9.3">Sed praeter ista quae Nigidius dicit, alio quodam diverticulo significationis religiosus pro casto atque observanti cohibentique sese certis legibus finibusque dici coeptus.</TextUnit>
    <TextUnit id="997" loc="4.9.4">Simili autem modo illa quoque vocabula, ab eadem profecta origine, diversum significare videntur, religiosi dies et religiosa delubra.</TextUnit>
    <TextUnit id="998" loc="4.9.5">Religiosi enim dies dicuntur tristi omine infames inpeditique, in quibus et res divinas facere et rem quampiam novam exordiri temperandum est, quos multitudo imperitorum prave et perperam nefastos appellat.</TextUnit>
    <TextUnit id="999" loc="4.9.6">Itaque  M. Cicero in libro Epistularum nono Ad Atticum, Maiores, inquit, nostri funestiorem diem esse voluerunt Alliensis pugnae quam urbis captae, quod hoc malum ex illo. Itaque alter religiosus etiamnunc dies, alter in volgus ignotus.</TextUnit>
    <TextUnit id="1000" loc="4.9.7">Idem tamen M. Tullius in oratione De accusatore Constituendo religiosa delubra dicit non ominosa nec tristia, sed maiestatis venerationisque plena.</TextUnit>
    <TextUnit id="1001" loc="4.9.8">Masurius autem Sabinus in Commentariis quos De Indigenis composuit, Religiosum, inquit, est quod propter sanctitatem aliquam remotum ac sepositum a nobis est, verbum a 'reliquendo' dictum, tamquam ' caerimoniae' a 'carendo.'</TextUnit>
    <TextUnit id="1002" loc="4.9.9">Secundum hanc Sabini interpretationem templa quidem ac delubra—quia horum cumulus in vituperationem non cadit, ut illorum quorum laus in modo extat —, quae non volgo ac temere, sed cum castitate caerimoniaque adeundum, et reverenda et reformidanda</TextUnit>
    <TextUnit id="1003" loc="4.9.10">sunt magis quam involganda; sed dies religiosi dicti, quos ex contraria causa, propter ominis diritatem, relinquimus.</TextUnit>
    <TextUnit id="1004" loc="4.9.11">Et Terentius:  Tun, quód dem recte est. Nám, nihil esse Míhi, religio est dicere.</TextUnit>
    <TextUnit id="1005" loc="4.9.12">Quod si, ut ait Nigidius, omnia istiusmodi inclinamenta nimium ac praeter modum significant et idcirco in culpas cadunt, ut vinosus, mulierosus, morosus, verbosus, famosus, cur ingeniosus et formosus " et officiosus et speciosus, quae pariter ab ingenio et forma et officio et specie, inclinata sunt, cur etiam disciplinosus, consiliosus, victoriosus, quae M. Cato ita affiguravit, cur item facundiosa, quod Sempronius Asellio XIII Rerum Gestarum ita scripsit: facta sua spectare oportere, non dicta, si minus facundiosa essent—cur, inquam, ista omnia numquam in culpam, sed in laudem dicuntur, quamquam haec item incrementum sui nimium demonstrent? an propterea, quia illis quidem, quae supra posui, adhibendus est modus quidam necessarius?</TextUnit>
    <TextUnit id="1006" loc="4.9.13">Nam et gratia, si nimia atque inmodica, et mores, si multi atque varii, et verba, si perpetua atque infinita et obtundentia, et fama, si magna et inquieta et invidiosa sit, neque laudabilia neque utilia sunt;</TextUnit>
    <TextUnit id="1007" loc="4.9.14">ingenium autem et officium et forma et disciplina et consilium et victoria et facundia sicut ipsae virtutum  amplitudines nullis finibus cohibentur, sed quanto maiora auctioraque sunt, multo etiam tanto laudatiora sunt.</TextUnit>
    <TextUnit id="1008" loc="4.10.10arg">Quid observatum de ordine rogandarum in senatu sententiarum; iurgiumque in senatu C. Caesaris consulis et M. Catonis, diem dicendo eximentis.</TextUnit>
    <TextUnit id="1009" loc="4.10.1">ANTE legem quae nunc de senatu habendo observatur, ordo rogandi sententias varius fuit.</TextUnit>
    <TextUnit id="1010" loc="4.10.2">Alias primus rogabatur qui princeps a censoribus in senatum lectus fuerat, alias qui designati consules erant;</TextUnit>
    <TextUnit id="1011" loc="4.10.3">quidam e consulibus, studio aut necessitudine aliqua adducti, quem is visum erat honoris gratia extra ordinem sententiam primum rogabant.</TextUnit>
    <TextUnit id="1012" loc="4.10.4">Observatum tamen est, cum extra ordinem fieret, ne quis quemquam ex alio quam ex consulari loco sententiam primum rogaret.</TextUnit>
    <TextUnit id="1013" loc="4.10.5">C. Caesar in consulatu, quem cum M. Bibulo gessit, quattuor solos extra ordinem rogasse sententiam dicitur. Ex his quattuor principem rogabat M. Crassum; sed, postquam filiam Cn. Pompeio desponderat, primum coeperat Pompeium rogare.</TextUnit>
    <TextUnit id="1014" loc="4.10.6">Eius rei rationem reddidisse eum senatui Tiro Tullius, M. Ciceronis libertus, refert, itaque se ex patrono suo audisse scribit.</TextUnit>
    <TextUnit id="1015" loc="4.10.7">Id ipsum Capito Ateius in libro quem De Officio Senatorio composuit, scriptum reliquit.</TextUnit>
    <TextUnit id="1016" loc="4.10.8">In eodem libro Capitonis id quoque scriptum est: C., inquit, Caesar consul M. Catonem sententiam rogavit. Cato rem quae consulebatur, quoniam non e republica videbatur, perfici nolebat. Eius rei ducendae gratia longa oratione utebatur eximebatque dicendo diem. Erat enim ius senatori, ut sententiam rogatus diceret ante quicquid vellet aliae rei et quoad vellet. Caesar consul viatorem vocavit eumque, cum finem non faceret, prendi loquentem et in carcerem duci iussit. Senatus consurrexit et prosequebatur Catonem in carcerem. Hac, inquit, invidia facta Caesar destitit et mitti Catonem iussit.</TextUnit>
    <TextUnit id="1017" loc="4.11.11arg">Quae qualiaque sint quae Aristoxenus quasi magis comperta de Pythagora memoriae mandavit; et quae item Plutarchus in eundem modum de eodem Pythagora scripserit.</TextUnit>
    <TextUnit id="1018" loc="4.11.1">OPINIO vetus falsa occupavit et convaluit, Pythagoram philosophum non esitavisse ex animalibus, item abstinuisse fabulo, quem Graeci κύαμον appellant.</TextUnit>
    <TextUnit id="1019" loc="4.11.2">Ex hac opinione Callimachus poeta scripsit: καὶ κυάμων ἄπο χεῖρας ἔχειν, ἀνιῶντος ἐδεστοῦ, κἀγώ, πυθαγόρας ὡς ἐκέλευε, λέγω.</TextUnit>
    <TextUnit id="1020" loc="4.11.3">Ex eadem item opinione M. Cicero in libro De Divinatione primo haec verba posuit: Iubet igitur  Plato sic ad somnum proficisci corporibus affectis, ut nihil sit quod errorem animis perturbationemque afferat. Ex quo etiam Pythagoreis interdictum putatur ne faba vescerentur, quae res habet inflationem magnam, tranquillitatem mentis quaerentibus contrariam.</TextUnit>
    <TextUnit id="1021" loc="4.11.4">Haec quidem M. Cicero. Sed Aristoxenus musicus, vir litterarum veterum diligentissimus, Aristoteli philosophi auditor, in libro quem De Pythagora reliquit, nullo saepius legumento Pythagoram dicit usum quam fabis, quoniam is cibus et subduceret sensim alvum et levigaret.</TextUnit>
    <TextUnit id="1022" loc="4.11.5">Verba ipsa Aristoxeni subscripsi: πυθαγόρας δὲ τῶν ὀσπρίων μάλιστα τὸν κύαμον ἐδοκίμασεν: λειαντικόν τε γὰρ εἶναι καὶ διαχωρητικόν: διὸ καὶ μάλιστα κέχρηται αὐτῷ.</TextUnit>
    <TextUnit id="1023" loc="4.11.6">Porculis quoque minusculis et haedis tenerioribus victitasse, idem Aristoxenus refert.</TextUnit>
    <TextUnit id="1024" loc="4.11.7">Quam rem videtur cognovisse e Xenophilo Pythagorico familiari suo, et ex quibusdam aliis natu maioribus, qui ab aetate Pythagorae minus diu aberant.</TextUnit>
    <TextUnit id="1025" loc="4.11.8">Ac de animalibus Alexis etiam poeta in comoedia, quae πυθαγορίζουσα inscribitur, docet.</TextUnit>
    <TextUnit id="1026" loc="4.11.9">Videtur autem de κυάμῳ non esitato causam erroris fuisse, quia in Empedocli carmine, qui disciplinas Pythagorae secutus est, versus hic invenitur:  δειλοί, πάνδειλοι, κυάμων ἄπο χεῖρας ἔχεσθαι.</TextUnit>
    <TextUnit id="1027" loc="4.11.10">Opinati enim sunt plerique κυάμους legumentum  dici, ut a vulgo dicitur. Sed qui diligentius scitiusque carmina Empedocli arbitrati sunt, κυάμους hoc in loco testiculos significare dicunt, eosque more Pythagorae operte atque symbolice κυάμους appellatos, quod sint αἴτιοι τοῦ κυεῖν et geniturae humanae vim praebeant; idcircoque Empedoclen versu isto non a fabulo edendo, sed a rei veneriae prolubio voluisse homines deducere.</TextUnit>
    <TextUnit id="1028" loc="4.11.11">Plutarchus quoque, homo in disciplinis gravi auctoritate, in primo librorum quos De Homero composuit, Aristotelem philosophum scripsit eadem ipsa de Pythagoricis scripsisse, quod non abstinuerint edundis animalibus, nisi pauca carne quadam.</TextUnit>
    <TextUnit id="1029" loc="4.11.12">Verba ipsa Plutarchi, quoniam res inopinata est, subscripsi: ̓αριστοτέλης δὲ μήτρας καὶ καρδίας καὶ ἀκαλήφης καὶ τοιούτων τινῶν ἄλλων ἀπέχεσθαί φησιν</TextUnit>
    <TextUnit id="1030" loc="4.11.13">τοὺς πυθαγορικούς: χρῆσθαι δὲ τοῖς ἄλλοις. ̓ακαλήφη autem est animal marinum, quod urtica appellatur. Sed et piscibus mullis abstinere Pythagoricos, Plutarchus in Symposiacis dicit.</TextUnit>
    <TextUnit id="1031" loc="4.11.14">Pythagoram vero ipsum, sicuti celebre est Euphorbum primo fuisse dictasse, ita haec remotiora sunt his quae Clearchus et Dicaearchus memoriae tradiderunt, fuisse eum postea Pyrrum Pyranthium, deinde Aethaliden, deinde feminam pulcra facie meretricem, cui nomen fuerat Alco.</TextUnit>
    <TextUnit id="1032" loc="4.12.12arg">Notae et animadversiones censoriae in veteribus monumentis repertae memoria dignae.</TextUnit>
    <TextUnit id="1033" loc="4.12.1">Si quis agrum suum passus fuerat sordescere eumque indiligenter curabat ac neque araverat neque purgaverat, sive quis arborem suam vineamque habuerat derelictui, non id sine poena fuit, sed erat opus censorium censoresque aerarium faciebant. Item, si quis eques Romanus equum habere gracilentum aut parum nitidum visus erat, inpolitiae notabatur; id verbum significat quasi tu dicas incuriae.</TextUnit>
    <TextUnit id="1034" loc="4.12.3">Culus rei utriusque auctoritates sunt et M. Cato id saepenumero adtestatus est.</TextUnit>
    <TextUnit id="1035" loc="4.13.13arg">Quod incentiones quaedam tibiarum certo modo factae ischiacis mederi possunt.</TextUnit>
    <TextUnit id="1036" loc="4.13.1">Creditum hoc a plerisque esse et memoriae mandatum, ischia cum maxime doleant, tum, si modulis lenibus tibicen incinat, minui dolores, ego nuperrime in libro Theophrasti περὶ ̓ενθουσιασμοῦ scriptum inveni.</TextUnit>
    <TextUnit id="1037" loc="4.13.3">Viperarum morsibus tibicinium scite modulateque adhibitum mederi, refert etiam  Democriti liber, qui inscribitur περὶ λοιμῶν, in quo docet plurimis hominum morbidis medicinae fuisse incentiones tibiarum.</TextUnit>
    <TextUnit id="1038" loc="4.13.4">Tanta prosus adfinitas est corporibus hominum mentibusque et propterea vitiis quoque aut medellis animorum et corporum.</TextUnit>
    <TextUnit id="1039" loc="4.14.14arg">Narratur historia de Hostilio Mancino aedili cur. et Manilia meretrice; verbaque decreti tribunorum ad quos a Manilia provocatum est.</TextUnit>
    <TextUnit id="1040" loc="4.14.1">CUM librum IX. Atei Capitonis Coniectaneorum legeremus, qui inscriptus est De Iudiciis Publicis, decretum tribunorum visum est gravitatis antiquae plenum.</TextUnit>
    <TextUnit id="1041" loc="4.14.2">Propterea id meminimus, idque ob hanc causam et in hanc sententiam scriptum est: Aulus Hostilius Mancinus aedilis curulis fuit.</TextUnit>
    <TextUnit id="1042" loc="4.14.3">Is Maniliae meretrici diem ad populum dixit, quod e tabulato eius noctu lapide ictus esset, vulnusque ex eo lapide ostendebat.</TextUnit>
    <TextUnit id="1043" loc="4.14.4">Manilia ad tribunos plebi provocavit.</TextUnit>
    <TextUnit id="1044" loc="4.14.5">Apud eos dixit comessatorem Mancinum ad aedes suas venisse; eum sibi recipere non fuisse e re sua, sed cum vi inrumperet, lapidibus depulsum.</TextUnit>
    <TextUnit id="1045" loc="4.14.6">Tribuni decreverunt aedilem ex eo loco iure deiectum quo eum venire cum corollario non decuisset; propterea, ne cum populo aedilis ageret intercesserunt</TextUnit>
    <TextUnit id="1046" loc="4.15.15arg">Defensa a culpa sententia ex historia Sallustii, quam iniqui eius cum insectatione maligni reprehenderint.</TextUnit>
    <TextUnit id="1047" loc="4.15.1">ELEGANTIA orationis Sallustii verborumque fingendi et novandi studium cum multa prorsus invidia fuit, multique non mediocri ingenio viri conati sunt reprehendere pleraque et obtrectare. In quibus plura inscite aut maligne vellicant. Nonnulla tamen videri possunt non indigna reprehensione; quale illud in Catilinae Historia repertum est, quod habeat eam speciem, quasi parum adtente dictum. Verba Sallustii haec sunt:</TextUnit>
    <TextUnit id="1048" loc="4.15.2">Ac mihi quidem, tametsi hautquaquam par gloria sequitur scriptorem et auctorem rerum, tamen inprimis arduum videtur res gestas scribere; primum, quod facta dictis exaequanda sunt; dein, quia plerique quae delicta reprehenderis malivolentia et invidia dicta putant. Ubi de magna virtute atque gloria bonorum memores, quae sibi quisque facilia factu putat, aequo animo accipit; supra ea, veluti ficta, pro falsis ducit</TextUnit>
    <TextUnit id="1049" loc="4.15.3">Proposuit, inquiunt, dicturum causas quamobrem videatur esse 'arduum,' res gestas scribere '; atque ibi cum primam causam dixerit, dein non alteram causam, sed querellas dicit.</TextUnit>
    <TextUnit id="1050" loc="4.15.4">Non enim causa videri debet cur historiae opus 'arduum' sit, quod hi qui legunt  aut inique interpretantur quae scripta sunt aut vera esse non credunt.</TextUnit>
    <TextUnit id="1051" loc="4.15.5">Obnoxiam quippe et obiectam falsis existimationibus eam rem dicendam aiunt quam arduam ; quia quod est arduum sui operis difficultate est arduum, non opinionis alienae erroribus.</TextUnit>
    <TextUnit id="1052" loc="4.15.6">Haec illi malivoli reprehensores dicunt. Sed arduum Sallustius non pro difficili tantum, sed pro eo quoque ponit quod Graeci χαλεπὸν appellant, quod est cum difficile, tum molestum quoque et incommodum et intractabile. Quorum verborum significatio a sententia Sallustii supra scripta non abhorret.</TextUnit>
    <TextUnit id="1053" loc="4.16.16arg">De vocabulis quibusdam a Varrone et Nigidio contra cotidiani sermonis consuetudinem declinatis; atque inibi id genus quaedam cum exemplis veterum relata.</TextUnit>
    <TextUnit id="1054" loc="4.16.1">M. VARRONEM et P. Nigidium, viros Romani generis doctissimos, comperimus non aliter elocutos esse et scripsisse quam senatuis et domuis et fluctuis, qui est patrius casus ab eo quod est senatus, domus fluctus ; huic senatui, domui fluctui " ceteraque is consimilia pariter dixisse.</TextUnit>
    <TextUnit id="1055" loc="4.16.2">Terentii quoque comici versus in libris veteribus itidem scriptus est:  Eius ánuis causa, opínor, quae est emórtua.</TextUnit>
    <TextUnit id="1056" loc="4.16.3">Hanc eorum auctoritatem quidam e veteribus grammaticis ratione etiam firmare voluerunt, quod omnis  dativus singularis i littera finitus, si non similis est genetivi singularis, s littera addita genetivum singularem facit, ut patri patris, duci ducis, caedi caedis."</TextUnit>
    <TextUnit id="1057" loc="4.16.4">Cum igitur inquiunt in casu dandi 'huic senatui' dicamus, genetivus ex eo singularis ' senatuis ' est, non ' senatus.'</TextUnit>
    <TextUnit id="1058" loc="4.16.5">Set non omnes concedunt in casu dativo senatui magis dicendum quam senatu.</TextUnit>
    <TextUnit id="1059" loc="4.16.6">Sicuti Lucilius in eodem casu victu et anu dicit, non victui nec anui, in hisce versibus:  Quod sumptum atque epulas victu praeponis honesto et alio in loco:  Anu noceo (inquit).</TextUnit>
    <TextUnit id="1060" loc="4.16.7">Vergilius quoque in casu dandi aspectu dicit, non aspectui  Teque aspectu ne subtrahe nostro et in Georgicis:  Quod nec concubitu indulgent.</TextUnit>
    <TextUnit id="1061" loc="4.16.8">C. etiam Caesar, gravis auctor linguae Latinae, in Anticatone, unius, inquit, arrogantiae, superbiae dominatuque. Item In Dolabellam actionis l. lib. I.: Isti, quorum in aedibus fanisque posita et honori erant et ornatu.</TextUnit>
    <TextUnit id="1062" loc="4.16.9">In libris quoque analogicis omnia istiusmodi sine i littera dicenda censet.</TextUnit>
    <TextUnit id="1063" loc="4.17.17arg">De natura quarundam particularum quae praepositae verbis intendi atque produci barbare et inscite videntur, exemplis rationibusque plusculis disceptatum.</TextUnit>
    <TextUnit id="1064" loc="4.17.1">LUCILII ex XI. versus sunt:  Scipiadae magno improbus obiciebat Asellus, Lustrum illo censore malum infelixque fuisse. Obiciebat o littera producta multos legere audio,</TextUnit>
    <TextUnit id="1065" loc="4.17.2">idque eo facere dicunt ut ratio numeri salva sit. Idem infra:  Conicere in versus dictum praeconis volebam Grani. In hac quoque primi verbi praepositione o ob eandem causam producunt.</TextUnit>
    <TextUnit id="1066" loc="4.17.3">Item XV.:  Subicit huic humilem et suffercitus posteriorem, subicit u littera longa legunt, quia primam syllabam brevem esse in versu heroico non convenit.</TextUnit>
    <TextUnit id="1067" loc="4.17.4">Item apud Plautum in Epidico con syllabam productam pronuntiant:  Age núnciam orna te, Epidice, et palliolum in collum cónice.</TextUnit>
    <TextUnit id="1068" loc="4.17.5">Apud Vergilium quoque subicit verbum produci a plerisque audio:   etiam Parnasia laurus Parva sub ingenti matris se subicit umbra.</TextUnit>
    <TextUnit id="1069" loc="4.17.6">Sed neque ob neque sub praepositio producendi habet naturam, neque item con, nisi cum eam litterae secuntur quae in verbis constituit et confecit secundum eam primae sunt, vel cum eliditur ex ea n littera, sicut Sallustius: faenoribus, inquit, copertus.</TextUnit>
    <TextUnit id="1070" loc="4.17.7">In his autem quae supra posui et metrum esse integrum potest et praepositiones istae possunt non barbare protendi; secunda enim littera in his verbis per duo i, non per unum scribenda est.</TextUnit>
    <TextUnit id="1071" loc="4.17.8">Nam verbum ipsum, cui supradictae particulae praepositae sunt, non est icio, sed iacio et praeteritum non icit facit, sed iecit. Id ubi compositum est, a littera in i mutatur, sicuti fit in verbis insilio et incipio, atque i ita vim consonantis,capit, et idcirco ea syllaba productius latiusque paulo pronuntiata priorem syllabam brevem esse non patitur, sed reddit eam positu longam, proptereaque et numerus in versu et ratio in pronuntiatu manet.</TextUnit>
    <TextUnit id="1072" loc="4.17.9">Haec quae diximus eo etiam conducunt, ut quod apud Vergilium in sexto positum invenimus:  Eripe me his, invicte, malis, aut tu mihi terram Inice,  sic esse iniice, ut supra dixi, et scribendum et legendum sciamus, nisi quis tam indocilis est, ut in hoc quoque verbo in praepositionem metri gratia protendat.</TextUnit>
    <TextUnit id="1073" loc="4.17.10">Quaerimus igitur in obicibus o littera qua ratione intendatur, cum id vocabulum factum sit a verbo obiicio et nequaquam simile sit quod a verbo moveo motus o littera longa dicitur.</TextUnit>
    <TextUnit id="1074" loc="4.17.11">Equidem memini Sulpicium Apollinarem, virum praestanti litterarum scientia, obices et obicibus o littera correpta dicere, in Vergilio quoque sic eum legere:  qua vi maria alta tumescant Obicibus ruptis; sed ita ut diximus,</TextUnit>
    <TextUnit id="1075" loc="4.17.12">i litteram, quae in hoc vocabulo quoque gemina esse debet, paulo uberius largiusque pronuntiabat.</TextUnit>
    <TextUnit id="1076" loc="4.17.13">Congruens igitur est ut subices etiam, quod proinde ut obices compositum est, u littera brevi dici oporteat.</TextUnit>
    <TextUnit id="1077" loc="4.17.14">Ennius in tragoedia quae Achilles inscribitur, subices pro aere alto ponit qui caelo subiectus est, in his versibus:  per ego déum sublimas súbices Húmidas, unde óritur imber sónitu saevo et spíritu;  plerosque omnes tamen legere audias u littera producta.</TextUnit>
    <TextUnit id="1078" loc="4.17.15">Id ipsum autem verbum M. Cato sub alia praepositione dicit in oratione quam De Consulatu Suo habuit: Ita hos, inquit, fert ventus ad  primorem Pyrenaeum, quo proicit in altum." Et Pacuvius item in Chryse:  Idae promúnturium, cuius lingua in altum prócit.</TextUnit>
    <TextUnit id="1079" loc="4.18.18arg">De P. Africano superiore sumpta quaedam ex annalibus memoratu dignissima.</TextUnit>
    <TextUnit id="1080" loc="4.18.1">SCIPIO AFRICANUS antiquior quanta virtutum gloria praestiterit et quam fuerit altus animi atque magnificus et qua sui conscientia subnixus, plurimis rebus quae dixit quaeque fecit declaratum est.</TextUnit>
    <TextUnit id="1081" loc="4.18.2">Ex quibus sunt haec duo exempla eius fiduciae atque exuperantiae ingentis.</TextUnit>
    <TextUnit id="1082" loc="4.18.3">Cum M. Naevius tribunus plebis accusaret eum ad populum diceretque accepisse a rege Antiocho pecuniam, ut condicionibus gratiosis et mollibus pax cum eo populi Romani nomine fieret, et quaedam item alia crimini daret indigna tali viro, tum Scipio pauca praefatus quae dignitas vitae suae atque gloria postulabat, Memoria, inquit, Quirites, repeto, diem esse hodiernum quo Hannibalem Poenum imperio vestro inimicissimum magno proelio vici in terra Africa pacemque et victoriam vobis peperi spectabilem. Non igitur simus adversum deos ingrati et, censeo, relinquamus nebulonem hunc, eamus hinc protinus Iovi optimo maximo gratulatum.</TextUnit>
    <TextUnit id="1083" loc="4.18.4">Id cum dixisset, avertit et ire ad Capitolium coepit.</TextUnit>
    <TextUnit id="1084" loc="4.18.5">Tum contio universa, quae ad sententiam de Scipione ferendam convenerat, relicto tribuno, Scipionem in Capitolium comitata atque inde ad aedes eius cum laetitia et gratulatione sollemni prosecuta est.</TextUnit>
    <TextUnit id="1085" loc="4.18.6">Fertur etiam oratio quae videtur habita eo die a Scipione, et qui dicunt eam non veram, non eunt infitias quin haec quidem verba fuerint, quae dixi, Scipionis.</TextUnit>
    <TextUnit id="1086" loc="4.18.7">Item aliud est factum eius praeclarum. Petilii quidam tribuni plebis a M., ut aiunt, Catone, inimico Scipionis, comparati in eum atque inmissi, desiderabant in senatu instantissime ut pecuniae Antiochinae praedaeque in eo bello captae rationem redderet;</TextUnit>
    <TextUnit id="1087" loc="4.18.8">fuerat enim L. Scipioni Asiatico, fratri suo, imperatori in ea provincia legatus.</TextUnit>
    <TextUnit id="1088" loc="4.18.9">Ibi Scipio exsurgit et, prolato e sinu togae libro, rationes in eo scriptas esse dixit omnis pecuniae omnisque praedae;</TextUnit>
    <TextUnit id="1089" loc="4.18.10">illatum, ut palam recitaretur et ad aerarium deferretur.</TextUnit>
    <TextUnit id="1090" loc="4.18.11">Sed enim id iam non faciam, inquit, nec me ipse afficiam contumelia,</TextUnit>
    <TextUnit id="1091" loc="4.18.12">eumque librum statim coram discidit suis manibus et concerpsit, aegre passus quod cui salus imperii ac reipublicae accepta ferri deberet rationem pecuniae praedatae posceretur.</TextUnit>
    <TextUnit id="1092" loc="4.19.19arg">Quid M. Varro in Logistorico scripserit de moderando victu puerorum inpubium.</TextUnit>
    <TextUnit id="1093" loc="4.19.1">PUEROS inpubes compertum est, si plurimo cibo nimioque somno uterentur, hebetiores fieri ad veterni usque aut eluci tarditatem, corporaque eorum inprocera fieri minusque adolescere.</TextUnit>
    <TextUnit id="1094" loc="4.19.2">Idem plerique alii medicorum philosophorumque et M. Varro in Logistorico scripsit, quae inscripta est Catus aut De Liberis Educandis.</TextUnit>
    <TextUnit id="1095" loc="4.20.20arg">Notati a censoribus qui audientibus iis dixerant ioca quaedam intempestiviter; ac de eius quoque nota deliberatum qui steterat forte apud eos oscitabundus.</TextUnit>
    <TextUnit id="1096" loc="4.20.1">INTER censorum severitates tria haec exempla in litteris sunt castigatissimae disciplinae.</TextUnit>
    <TextUnit id="1097" loc="4.20.2">Unum est huiuscemodi:</TextUnit>
    <TextUnit id="1098" loc="4.20.3">Censor agebat de uxoribus sollemne iusiurandum; verba erant ita concepta: Ut tu ex animi tui sententia uxorem habes? Qui iurabat cavillator quidam et canicula et nimis ridicularius fuit.</TextUnit>
    <TextUnit id="1099" loc="4.20.4">Is locum esse sibi loci dicundi ratus, cum ita uti mos erat censor dixisset, Ut tu ex animi tui sententia uxorem habes?</TextUnit>
    <TextUnit id="1100" loc="4.20.5">Habeo equidem, inquit, uxorem, sed non hercle ex animi mei  sententia.</TextUnit>
    <TextUnit id="1101" loc="4.20.6">Tum censor eum, quod intempestive lascivisset, in aerarios rettulit, causamque hane ioci scurrilis apud se dicti subscripsit.</TextUnit>
    <TextUnit id="1102" loc="4.20.7">Altera severitas eiusdem sectae disciplinaeque est.</TextUnit>
    <TextUnit id="1103" loc="4.20.8">Deliberatum est de nota eius qui ad censores ab amico advocatus est et in iure stans dare nimis et sonore oscitavit; atque inibi ut plecteretur fuit, tamquam illud indicium esset vagi animi et alucinantis et fluxae atque apertae securitatis.</TextUnit>
    <TextUnit id="1104" loc="4.20.9">Sed cum ille deiurasset invitissimum sese ac repugnantem oscitatione victum tenerique eo vitio quod oscedo appellatur, tum notae iam destinatae exemptus est.</TextUnit>
    <TextUnit id="1105" loc="4.20.10">Publius Scipio Africanus, Pauli filius, utramque historiam posuit in oratione quam dixit in censura, cum ad maiorum mores populum hortaretur.</TextUnit>
    <TextUnit id="1106" loc="4.20.11">Item aliud refert Sabinus Masurius in septimo Memoriali severe factum: Censores, inquit, Publius Scipio Nasica et Marcus Popilius cum equitum censum agerent, equum nimis strigosum et male habitum, sed equitem eius uberrimum et habitissimum viderunt et ' cur,' inquiunt, 'ita est, ut tu sis quam equus curatior?' Quoniam,' inquit, 'ego me curo, equum Statius nihili servos.' Visum est parum esse reverens responsum relatusque in aerarios, ut mos est.  Statius autem servile nomen fuit.</TextUnit>
    <TextUnit id="1107" loc="4.20.12">Plerique apud veteres servi eo nomine fuerunt.</TextUnit>
    <TextUnit id="1108" loc="4.20.13">Caecilius quoque, ille comoediarum poeta inclutus, servus fuit et propterea nomen habuit Statius. Sed postea versum est quasi in cognomentum, appellatusque est Caecilius Statius.</TextUnit>
    <TextUnit id="1109" loc="5.1.1arg">Quod Musonius philosophus reprehendit inprobavitque laudari philosophum disserentem a vociferantibus et in laudando gestientibus.</TextUnit>
    <TextUnit id="1110" loc="5.1.1">*** MUSONIUM philosophum solitum accepimus. "Cum philosophus," inquit," hortatur, monet, suadet, obiurgat aliudve quid disciplinarum disserit, tum qui audiunt si de summo et soluto pectore obvias vulgatasque laudes effutiunt, si clamitant etiam, si gestiunt, si vocum eius festivitatibus, si modulis verborum, si quibusdam quasi fritamentis orationis moventur, exagitantur et gestiunt, tum scias et qui dicit et qui audiunt frustra esse, neque illi philosophum loqui, sed tibicinem canere.</TextUnit>
    <TextUnit id="1111" loc="5.1.2">Animus," inquit, "audientis philosophum, dum quae dicuntur utilia ac salubria sunt et errorum atque vitiorum medicinas ferunt, laxamentum atque otium prolixe profuseque laudandi non habet. Quisquis ille est qui audit, nisi ille est plane deperditus,</TextUnit>
    <TextUnit id="1112" loc="5.1.3">inter ipsam philosophi orationem et perhorrescat necesse est et pudeat  tacitus et paeniteat et gaudeat et admiretur,</TextUnit>
    <TextUnit id="1113" loc="5.1.4">varios adeo vultus disparilesque sensus gerat, proinde ut eum conscientiamque eius adfecerit utrarumque animi partium, aut sincerarum aut aegrarum, philosophi pertractatio."</TextUnit>
    <TextUnit id="1114" loc="5.1.5">Praeterea dicebat magnam laudem non abesse ab admiratione, admirationem autem quae maxima est non verba parere, sed silentium.</TextUnit>
    <TextUnit id="1115" loc="5.1.6">Idcirco, inquit, "poetarum sapientissimus auditores illos Ulixi, labores suos inlustrissime narrantis, ubi loquendi finis factus, non exsultare ne strepere nec vociferari facit, sed consiluisse universos dicit, quasi attonitos et obstupidos, delenimentis aurium ad origines usque vocis permanantibus:  ̔̀ως φάτο: τοὶ δ' ἄρα πάντες ἀκὴν ἐγένοντο σιωπῇ, κηληθμῷ δ' ἔσχοντο κατὰ μέγαρα σκιόεντα.</TextUnit>
    <TextUnit id="1116" loc="5.2.2arg">Super equo Alexandri regis, qui Bucephalas appellatus est.</TextUnit>
    <TextUnit id="1117" loc="5.2.1">EQUUS Alexandri regis et capite et nomine Bucephalas fuit.</TextUnit>
    <TextUnit id="1118" loc="5.2.2">Emptum Chares scripsit talentis tredecim et regi Philippo donatum; hoc autem aeris nostri summa est sestertia trecenta duodecim.</TextUnit>
    <TextUnit id="1119" loc="5.2.3">Super hoc equo dignum memoria visum, quod, ubi ornatus erat armatusque ad proelium, haud umquam inscendi sese ab alio nisi ab rege passus sit.</TextUnit>
    <TextUnit id="1120" loc="5.2.4">Id etiam de isto equo memoratum est, quod, cum insidens in eo Alexander bello Indico et facinora faciens fortia, in  hostium cuneum non satis sibi providens inmisisset, coniectisque undique in Alexandrum telis, vulneribus altis in cervice atque in latere equus perfossus esset, moribundus tamen ac prope iam exanguis e mediis hostibus regem vivacissimo cursu retulit atque, ubi eum extra tela extulerat, ilico concidit et, domini iam superstitis securus, quasi cum sensus humani solacio animam expiravit.</TextUnit>
    <TextUnit id="1121" loc="5.2.5">Tum rex Alexander, parta eius belli victoria, oppidum in isdem locis condidit idque ob equi honores Bucephalon appellavit.</TextUnit>
    <TextUnit id="1122" loc="5.3.3arg">Quae causa quodque initium fuisse dicatur Protagorae ad philosophiae litteras adeundi.</TextUnit>
    <TextUnit id="1123" loc="5.3.1">PROTAGORAM, virum in studiis doctrinarum egregium, cuius nomen Plato libro suo illi incluto inscripsit, adulescentem aiunt victus quaerendi gratia in mercedem missum vecturasque onerum corpore suo factitavisse,</TextUnit>
    <TextUnit id="1124" loc="5.3.2">quod genus Graeci ἀχθοφόρους vocant, Latine baiulos appellamus.</TextUnit>
    <TextUnit id="1125" loc="5.3.3">Is de proximo rure Abdera in oppidum, cuius popularis fuit, caudices ligni plurimos funiculo brevi circumdatos portabat.</TextUnit>
    <TextUnit id="1126" loc="5.3.4">tum forte Democritus, civitatis eiusdem civis, homo ante alios virtutis et philosophiae gratia venerandus, cum egrederetur extra urbem, videt eum cum illo genere oneris tam impedito ac tam incohibili facile atque expedite incedentem, et prope  accedit et iuncturam posituramque ligni scite periteque factam considerat petitque ut paululum adquiescat.</TextUnit>
    <TextUnit id="1127" loc="5.3.5">Quod ubi Protagoras, ut erat petitum, fecit atque itidem Democritus acervum ilium et quasi orbem caudicum, brevi vinculo comprehensum, ratione quadam quasi geometrica librari continerique animadvertit, interrogavit quis id lignum ita composuisset, et cum ille a se compositum dixisset, desideravit uti solveret ac denuo in modum eundem collocaret.</TextUnit>
    <TextUnit id="1128" loc="5.3.6">At postquam ille solvit ac similiter composuit, tum Democritus, animi aciem sollertiamque hominis non docti demiratus, Mi adulescens, inquit, cum ingenium bene faciendi habeas, sunt maiora melioraque quae facere mecum possis, abduxitque eum statim secumque habuit et sumptum ministravit et philosophias docuit et esse eum fecit quantus postea fuit.</TextUnit>
    <TextUnit id="1129" loc="5.3.7">Is tamen Protagoras insincerus quidem philosophus, sed acerrimus sophistarum fuit; pecuniam quippe ingentem cum a discipulis acciperet annuam, pollicebatur se id docere quanam verborum industria causa infirmior fieret fortior, quam rem Graece ita dicebat: τὸν ἥττω λόγον κρείττω ποιεῖν.</TextUnit>
    <TextUnit id="1130" loc="5.4.4arg">De verbo duovicesimo, quod vulgo incognitum eat, a viris doctis multifariam in libris scriptum est.</TextUnit>
    <TextUnit id="1131" loc="5.4.1">APUD Sigillaria forte in libraria ego et Iulius Paulus poeta, vir memoria nostra doctissimus,  consideramus; atque ibi expositi erant Fabii Annales, bonae atque sincerae vetustatis libri, quos venditor sine mendis esse contendebat.</TextUnit>
    <TextUnit id="1132" loc="5.4.2">Grammaticus autem quispiam de nobilioribus, ab emptore ad spectandos libros adhibitus, repperisse se unum in libro mendum dicebat; sed contra librarius in quodvis pignus vocabat, si in una uspiam littera delictum esset. Ostendebat grammaticus ita scriptum in libro quarto:</TextUnit>
    <TextUnit id="1133" loc="5.4.3">Quapropter tum primum ex plebe alter consul factus est, duovicesimo anno postquam Romam Galli ceperunt.</TextUnit>
    <TextUnit id="1134" loc="5.4.4">Non, inquit, duovicesimo, sed 'duo et vicesimo' scribi oportuit.</TextUnit>
    <TextUnit id="1135" loc="5.4.5">Quid enim est duovicesimo? *** Varro Humanarum Rerum lib. XVI; hic ita scripsit: Mortuus est anno duovicesimo; rex fuit annos XXI. ***</TextUnit>
    <TextUnit id="1136" loc="5.5.5arg">Cuiusmodi ioco incavillatus sit Antiochum regem Poenus Hannibal.</TextUnit>
    <TextUnit id="1137" loc="5.5.1">IN libris veterum memoriarum scriptum est, Hannibalem Carthaginiensem apud regem Antiochum facetissime cavillatum esse. Ea cavillatio  huiuscemodi fuit:</TextUnit>
    <TextUnit id="1138" loc="5.5.2">ostendebat ei Antiochus in campo copias ingentis quas bellum populo Romano facturus comparaverat, convertebatque exercitum insignibus argenteis et aureis florentem;</TextUnit>
    <TextUnit id="1139" loc="5.5.3">inducebat etiam currus cum falcibus et elephantos cum turribus equitatumque frenis, ephippiis, monilibus, phaleris praefulgentem.</TextUnit>
    <TextUnit id="1140" loc="5.5.4">Atque ibi rex, contemplatione tanti ac tam ornati exercitus gloriabundus, Hannibalem aspicit et Putasne, inquit, conferri posse ac satis esse Romanis haec omnia?</TextUnit>
    <TextUnit id="1141" loc="5.5.5">Tum Poenus, eludens ignaviam inbelliamque militum eius pretiose armatorum: Satis, plane satis esse credo Romanis haec omnia, etiamsi avarissimi sunt.</TextUnit>
    <TextUnit id="1142" loc="5.5.6">Nihil prorsum neque tam lepide neque tam acerbe dici potest;</TextUnit>
    <TextUnit id="1143" loc="5.5.7">rex de numero exercitus sui ac de aestimanda aequiperatione quaesiverat, respondit Hannibal de praeda.</TextUnit>
    <TextUnit id="1144" loc="5.6.6arg">De coronis militaribus; quae sit earum triumphalis, quae obsidionalis, quae civica, quae muralis, quae castrensis, quae navalis, quae ovalis, quae oleaginea.</TextUnit>
    <TextUnit id="1145" loc="5.6.1">MILITARES coronae multae et variae sunt.</TextUnit>
    <TextUnit id="1146" loc="5.6.2">Quarum quae nobilissimae sunt, has ferme esse accepimus: triumphalem, obsidionalem, civicam, muralem, castrensem, navalem ;</TextUnit>
    <TextUnit id="1147" loc="5.6.3">est ea quoque corona quae ovalis dicitur, est item postrema oleaginea,</TextUnit>
    <TextUnit id="1148" loc="5.6.4">qua uti solent qui in proelio non fuerunt sed triumphum procurant.  Triumphales coronae sunt aureae,</TextUnit>
    <TextUnit id="1149" loc="5.6.5">quae imperatoribus ob honorem triumphi mittuntur.</TextUnit>
    <TextUnit id="1150" loc="5.6.6">Id vulgo dicitur aurum coronarium.</TextUnit>
    <TextUnit id="1151" loc="5.6.7">Haec antiquitus e lauru erant, post fieri ex auro coeptae.</TextUnit>
    <TextUnit id="1152" loc="5.6.8">Obsidionalis est, quam ii qui liberati obsidione sunt dant ei duci qui liberavit.</TextUnit>
    <TextUnit id="1153" loc="5.6.9">Ea corona graminea est, observarique solitum ut fieret e gramine quod in eo loco gnatum esset intra quem clausi erant qui obsidebantur.</TextUnit>
    <TextUnit id="1154" loc="5.6.10">Hanc coronam gramineam senatus populusque Romanus Q. Fabio Maximo dedit bello Poenorum secundo, quod urbem Romam obsidione hostium liberasset.</TextUnit>
    <TextUnit id="1155" loc="5.6.11">Civica corona appellatur, quam civis civi a quo in proelio servatus est testem vitae salutisque perceptae dat.</TextUnit>
    <TextUnit id="1156" loc="5.6.12">Ea fit e fronde quernea, quoniam cibus victusque antiquissimus quercus capi solitus; fuit etiam ex ilice, quod genus superiori proximum est, sicuti scriptum est in quadam comoedia Caecilii:  † Advehuntur, (inquit), cum ilignea corona et chlamyde; di vostram fidem!</TextUnit>
    <TextUnit id="1157" loc="5.6.13">Masurius autem Sabinus, in undecimo Librorum Memorialium, civicam coronam tum dari solitam dicit, cum is qui civem servaverat eodem tempore etiam hostem occiderat neque locum in ea pugna reliquerat; aliter ius civicae coronae negat concessum.</TextUnit>
    <TextUnit id="1158" loc="5.6.14">Tiberium tamen Caesarem consultum an  civicam coronam capere posset qui civem in proelio servasset et hostes ibidem duos interfecisset, sed locum in quo pugnabat non retinuisset eoque loco hostes potiti essent, rescripsisse dicit eum quoque civica dignum videri, quod appareret e tam iniquo loco civem ab co servatum, ut etiam a fortiter pugnantibus retineri non quiverit.</TextUnit>
    <TextUnit id="1159" loc="5.6.15">Hac corona civica L. Gellius, vir censorius, in senatu Ciceronem consulem donari a republica censuit, quod eius opera esset atrocissima illa Catilinae coniuratio detecta vindicataque.</TextUnit>
    <TextUnit id="1160" loc="5.6.16">Muralis est corona, qua donatur ab imperatore qui primus murum subiit inque oppidum hostium per vim ascendit; idcirco quasi muri pinnis decorata est.</TextUnit>
    <TextUnit id="1161" loc="5.6.17">Castrensis est corona, qua donat imperator eum qui primus hostium castra pugnans introivit; ea corona insigne valli habet.</TextUnit>
    <TextUnit id="1162" loc="5.6.18">Navalis est, qua donari solet maritimo proelio qui primus in hostium navem armatus transiluit; ea quasi navium rostris insignita est.</TextUnit>
    <TextUnit id="1163" loc="5.6.19">Et muralis autem et castrensis et navalis fieri ex auro solent.</TextUnit>
    <TextUnit id="1164" loc="5.6.20.21">Ovalis corona murtea est; ea utebantur imperatores qui ovantes urbem introibant. Ovandi ac non triumphandi causa est, cum aut bella non rite indicta neque cum iusto hoste gesta sunt, aut hostium nomen humile et non idoneum est, ut servorum piratarumque, aut, deditione repente  facta, inpulverea, ut dici solet, incruentaque victoria obvenit.</TextUnit>
    <TextUnit id="1165" loc="5.6.22">Cui facilitati aptam esse Veneris frondem crediderunt, quod non Martius, sed quasi Venerius quidam triumphus foret.</TextUnit>
    <TextUnit id="1166" loc="5.6.23">Ac murteam coronam M. Crassus, cum bello fugitivorum confecto ovans rediret, insolenter aspernatus est senatusque consultum faciundum per gratiam curavit, ut lauro, non murto, coronaretur.</TextUnit>
    <TextUnit id="1167" loc="5.6.24">Marcus Cato obicit M. Fulvio Nobiliori quod milites per ambitum coronis de levissimis causis donasset. De qua re verba ipsa apposui Catonis:</TextUnit>
    <TextUnit id="1168" loc="5.6.25">Iam principio quis vidit corona donari quemquam, cum oppidum captum non esset aut castra hostium non incensa essent?</TextUnit>
    <TextUnit id="1169" loc="5.6.26">Fulvius autem, in quem hoc a Catone dictum est, coronis donaverat milites qui vallum curaverant aut qui puteum strenue foderant.</TextUnit>
    <TextUnit id="1170" loc="5.6.27">Praetereundum non est quod ad ovationes attinet, super quo dissensisse veteres scriptores accipio. Partim enim scripserunt qui ovaret introire solitum equo vehentem; set Sabinus Masurius pedibus ingredi ovantes dicit, sequentibus eos non militibus, sed universo senatu.</TextUnit>
    <TextUnit id="1171" loc="5.7.7arg">Personae vocabulum quam lepide interpretatus sit quamque esse vocis eius originem dixerit Gavius Bassus.</TextUnit>
    <TextUnit id="1172" loc="5.7.1">LEPIDE, mi hercules, et scite Gavius Bassus in libris, quos De Origine Vocabulorum composuit, unde appellata persona sit interpretatur; a personando enim id vocabulum factum esse coniectat.</TextUnit>
    <TextUnit id="1173" loc="5.7.2">Nam caput, inquit, et os coperimento personae tectum undique unaque tantum vocis emittendae via pervium, quoniam non vaga neque diffusa est, set in unum tantummodo exitum collectam coactamque vocem ciet, magis claros canorosque sonitus facit. Quoniam igitur indumentum illud oris clarescere et resonare vocer facit, ob eam causam 'persona' dicta est, 'o' littera propter vocabuli formam productiore.</TextUnit>
    <TextUnit id="1174" loc="5.8.8arg">Defensus error a Vergilii versibus, quos arguerat Iulius Hyginus grammaticus; et ibidem, quid sit lituus; deque ἐτυμολογίᾳ vocis eius.</TextUnit>
    <TextUnit id="1175" loc="5.8.1">IPSE Quirinali lituo parvaque sedebat Subcinctus trabea laevaque ancile gerebat. In his versibus errasse Hyginus Vergilium scripsit, tamquam non animadverterit deesse aliquid hisce verbis:  Ipse Quirinali lituo.  Nam si nihil,</TextUnit>
    <TextUnit id="1176" loc="5.8.2">inquit, deesse animadverterimus, videtur ita dictum ut fiat 'lituo et trabea subcinctus,' quod est, inquit, absurdissimum; quippe cum ' lituus' sit virga brevis, in parte qua robustior est incurva, qua augures utuntur, quonam modo 'subcinctus lituo' videri potest?</TextUnit>
    <TextUnit id="1177" loc="5.8.3">Immo ipse Hyginus parum animadvertit sic hoc esse dictum, ut pleraque dici per defectionem solent.</TextUnit>
    <TextUnit id="1178" loc="5.8.4">Veluti cum dicitur M. Cicero homo magna eloquentia et Q. Roscius histrio summa venustate, non plenum hoc utrumque neque perfectum est, sed enim pro pleno atque perfecto auditur.</TextUnit>
    <TextUnit id="1179" loc="5.8.5">Ut Vergilius alio in loco:  Victorem Buten inmani corpore, id est corpus inmane habentem, et item alibi: In medium geminos inmani pondere caestus Proiecit, ac similiter:  Domus sanie dapibusque cruentis, Intus opaca, ingens, sic igitur id quoque videri dictum debet:</TextUnit>
    <TextUnit id="1180" loc="5.8.6">Picus Quirinali lituo erat, sicuti dicimus: statua grandi capite erat.</TextUnit>
    <TextUnit id="1181" loc="5.8.7">Et est autem et erat et fuit plerumque absunt cum elegantia sine detrimento sententiae.</TextUnit>
    <TextUnit id="1182" loc="5.8.8">Et, quoniam facta litui mentio est, non praetermittendum est quod posse quaeri animadvertimus, utrum lituus auguralis a tuba quae lituus  appellatur, an tuba a lituo augurum lituus dicta sit;</TextUnit>
    <TextUnit id="1183" loc="5.8.9">utrumque enim pari forma et pariter incurvum est.</TextUnit>
    <TextUnit id="1184" loc="5.8.10">Sed si, ut quidam putant, tuba a sonitu lituus appellata est ex illo Homerico verbo:  λίγξε βιός, necesse est ita accipi, ut virga auguralis a tubae similitudine lituus vocetur.</TextUnit>
    <TextUnit id="1185" loc="5.8.11">Utitur autem vocabulo isto Vergilius et pro tuba:  Et lituo pugnas insignis obibat et hasta.</TextUnit>
    <TextUnit id="1186" loc="5.9.9arg">Historia de Croesi filio muto, ex Herodoti libris.</TextUnit>
    <TextUnit id="1187" loc="5.9.1">filius Croesi regis, cum iam fari per aetatem posset, infans erat et, cum iam multum adolevisset, item nihil fari quibat. Mutus adeo et elinguis diu habitus est.</TextUnit>
    <TextUnit id="1188" loc="5.9.2">Cum in patrem eius, bello magno victum et urbe in qua erat capta, hostis gladio educto, regem esse ignorans, invaderet, diduxit adulescens os, clamare nitens, eoque nisu atque impetu spiritus vitium nodumque linguae rupit planeque et articulate elocutus est, clamans in hostem ne rex Croesus occideretur.</TextUnit>
    <TextUnit id="1189" loc="5.9.3">Tum et hostis gladium reduxit et rex vita donatus est et adulescens  loqui prorsum deinceps incepit.</TextUnit>
    <TextUnit id="1190" loc="5.9.4">Herodotus in Historiis huius memoriae scriptor est eiusque verba sunt, quae prima dixisse filium Croesi refert: ̓́ανθρωπε, μὴ κτεῖνε κροῖσον.</TextUnit>
    <TextUnit id="1191" loc="5.9.5">Sed et quispiam Samius athleta, nomen illi fuit ̓εχεκλοῦς, cum antea non loquens fuisset, ob similem dicitur causam loqui coepisse.</TextUnit>
    <TextUnit id="1192" loc="5.9.6">Nam cum in sacro certamine sortitio inter ipsos et aduersarios non bona fide fieret et sortem nominis falsam subici animadvertisset, repente in eum qui id faciebat, videre sese quid faceret, magnum inclamavit. Atque is oris vinclo solutus per omne inde vitae tempus non turbide neque adhaese locutus est.</TextUnit>
    <TextUnit id="1193" loc="5.10.10arg">De argumentis quae Graece ἀντιστρέφοντα appellantur, a nobis reciproca dici possunt.</TextUnit>
    <TextUnit id="1194" loc="5.10.1">INTER vitia argumentorum longe maximum esse vitium videtur quae ἀντιστρέφοντα Graeci dicunt.</TextUnit>
    <TextUnit id="1195" loc="5.10.2">Ea quidam e nostris non hercle nimis absurde reciproca appellaverunt.</TextUnit>
    <TextUnit id="1196" loc="5.10.3">Id autem vitium accidit hoc modo, cum argumentum propositum referri contra convertique in eum potest a quo dictum est, et utrimque pariter valet; quale est pervolgatum illud quo Protagoram, sophistarum acerrimum, usum esse ferunt adversus Euathlum, discipulum suum.</TextUnit>
    <TextUnit id="1197" loc="5.10.4">Lis namque inter eos et controversia super pacta mercede haec fuit.</TextUnit>
    <TextUnit id="1198" loc="5.10.5">Euathlus, adulescens dives, eloquentiae discendae causarumque orandi cupiens fuit.</TextUnit>
    <TextUnit id="1199" loc="5.10.6">Is in disciplinam Protagorae sese dedit daturumque promisit mercedem grandem pecuniam, quantam Protagoras petiverat, dimidiumque eius dedit iam tunc statim priusquam disceret, pepigitque ut reliquum dimidium daret quo primo die causam apud iudices orasset et vicisset.</TextUnit>
    <TextUnit id="1200" loc="5.10.7">Postea cum diutule auditor adsectatorque Protagorae fuisset et in studio quidem facundiae abunde promovisset, causas tamen non reciperet tempusque iam longum transcurreret et facere id videretur, ne relicum mercedis daret, capit consilium Protagoras,</TextUnit>
    <TextUnit id="1201" loc="5.10.8">ut tum existimabat, astutum; petere institit ex pacto mercedem, litem cum Euathlo contestatur.</TextUnit>
    <TextUnit id="1202" loc="5.10.9">Et cum ad iudices coniciendae consistendaeque causae gratia venissent, tum Protagoras sic exorsus est: Disce, inquit, stultissime adulescens, utroque id modo fore uti reddas quod peto, sive contra te pronuntiatum erit sive pro te.</TextUnit>
    <TextUnit id="1203" loc="5.10.10">Nam si contra te lis data erit, merces mihi ex sententia debebitur, quia ego vicero; sin vero secundum te iudicatum erit, merces mihi ex pacto debebitur, quia tu viceris.</TextUnit>
    <TextUnit id="1204" loc="5.10.11">Ad ea respondit Euathlus: Potui, inquit, huic tuae tam ancipiti captioni isse obviam, si verba non ipse facerem atque alio patrono uterer.</TextUnit>
    <TextUnit id="1205" loc="5.10.12">Sed maius  mihi in ista victoria prolubium est, cum te non in causa tantum, sed in argumento quoque isto vinco.</TextUnit>
    <TextUnit id="1206" loc="5.10.13">Disce igitur tu quoque, magister sapientissime, utroque modo fore uti non reddam quod petis, sive contra me pronuntiatum fuerit sive pro me.</TextUnit>
    <TextUnit id="1207" loc="5.10.14">Nam si iudices pro causa mea senserint, nihil tibi ex sententia debebitur, quia ego vicero; sin contra me pronuntiaverint, nihil tibi ex pacto debebo, quia non vicero.</TextUnit>
    <TextUnit id="1208" loc="5.10.15">Tum iudices, dubiosum hoc inexplicabileque esse quod utrimque dicebatur rati, ne sententia sua, utramcumque in partem dicta esset, ipsa sese rescinderet, rem iniudicatam reliquerunt causamque in diem longissimam distulerunt.</TextUnit>
    <TextUnit id="1209" loc="5.10.16">Sic ab adulescente discipulo magister eloquentiae inclutus suo sibi argumento confutatus est et captionis versute excogitatae frustratus fuit.</TextUnit>
    <TextUnit id="1210" loc="5.11.11arg">Biantis de re uxoria syllogismum non posse videri ἀντιστρέφειν.</TextUnit>
    <TextUnit id="1211" loc="5.11.1">EXISTIMANT quidam etiam illud Biantis, viri sapientis ac nobilis, responsum consimile esse atque est Protagorion illud de quo dixi modo, ἀντιστρέφον.</TextUnit>
    <TextUnit id="1212" loc="5.11.2">Nam cum rogatus esset a quodam Bias, deberetne uxorem ducere an vitam vivere caelibem, ̓́ητοι, inquit, καλὴν ἄξεις ἢ αἰσχράν: καὶ εἰ καλήν, ἕξεις κοινήν, εἰ δὲ αἰσχράν, ἕξεις ποινήν: ἑκάτερον δὲ οὐ ληπτέον: οὐ γαμητέον ἄρα.</TextUnit>
    <TextUnit id="1213" loc="5.11.3">Sic autem hoc rursum convertunt: εἰ μὲν καλὴν ἄξω, οὐχ ἕξω ποινήν: εἰ δὲ αἰσχράν, οὐχ ἕξω κοινήν: γαμητέον ἄρα.</TextUnit>
    <TextUnit id="1214" loc="5.11.4">Sed minime hoc esse videtur ἀντιστρέφον, quoniam ex altero latere conversum frigidius est infirmiusque.</TextUnit>
    <TextUnit id="1215" loc="5.11.5">Nam Bias proposuit non esse ducendam uxorem propter alterutrum incommodum, quod necessario patiendum erit ei qui duxerit.</TextUnit>
    <TextUnit id="1216" loc="5.11.6">Qui convertit autem, non ab eo se defendit incommodo quod adest, sed carere se altero dicit quod non adest.</TextUnit>
    <TextUnit id="1217" loc="5.11.7">Satis est autem tuendae sententiae quam Bias dixit, quod eum qui duxit uxorem pati necesse est ex duobus incommodis alterum, ut aut κοινὴν habeat aut ποινήν.</TextUnit>
    <TextUnit id="1218" loc="5.11.8">Sed Favorinus noster, cum facta esset forte mentio syllogismi istius quo Bias usus est, cuius prima πρότασις est, ἤτοι καλὴν ἄξεις ἢ αἰσχράν, non ratum id neque iustum diiunctivum esse ait, quoniam non necessum sit alterum ex duobus quae diiunguntur verum esse,</TextUnit>
    <TextUnit id="1219" loc="5.11.9">quod in proloquio diiunctivo necessarium est. Eminentia enim quadam significari formarum turpes et pulcrae videntur.</TextUnit>
    <TextUnit id="1220" loc="5.11.10">Est autem, inquit, tertium quoque inter duo ista quae diiunguntur, cuius rationem prospectumque Bias non habuit.</TextUnit>
    <TextUnit id="1221" loc="5.11.11">Inter enim pulcherrimam feminam et deformissimam media forma quaedam est, quae et a nimiae pulcritudinis  periculo et a summae deformitatis odio vacat;</TextUnit>
    <TextUnit id="1222" loc="5.11.12">qualis a Quinto Ennio in Melanippa perquam eleganti vocabulo stata' dicitur, quae neque κοινὴ futura sit neque ποινή.</TextUnit>
    <TextUnit id="1223" loc="5.11.13">Quam formam modicam et modestam Favorinus non,</TextUnit>
    <TextUnit id="1224" loc="5.11.14">mi hercule, inscite appellabat uxoriam. Ennius autem in ista quam dixi tragoedia, eas fere feminas ait incolumi pudicitia esse quae stata forma forent.</TextUnit>
    <TextUnit id="1225" loc="5.12.12arg">De nominibus deorum populi Romani Diovis et Vediovis.</TextUnit>
    <TextUnit id="1226" loc="5.12.1">IN antiquis precationibus nomina haec deorum inesse animadvertimus:</TextUnit>
    <TextUnit id="1227" loc="5.12.2">Diovis et Vediovis ; est autem etiam aedes Vediovis Romae inter Arcem et Capitolium.</TextUnit>
    <TextUnit id="1228" loc="5.12.3">Eorum nominum rationem esse hanc comperi:</TextUnit>
    <TextUnit id="1229" loc="5.12.4">Iovem Latini veteres a iuvando appellavere, eundemque alio vocabulo iuncto patrem dixerunt.</TextUnit>
    <TextUnit id="1230" loc="5.12.5">Nam quod est, elisis aut inmutatis quibusdam litteris, Iupiter, id plenum atque integrum est Iovispater. Sic et Neptunuspater coniuncte dictus est et Saturnuspater et Ianuspater et Marspater —hoc enim est Marspiter — itemque Iovis Diespiter appellatus, id est diei et lucis pater.</TextUnit>
    <TextUnit id="1231" loc="5.12.6">Idcircoque simili nomine Iovis Diovis dictus est et Lucetius, quod nos die et luce quasi vita ipsa afficeret et iuvaret.</TextUnit>
    <TextUnit id="1232" loc="5.12.7">Lucetium autem Iovem Cn. Naevius in libris Belli Poenici appellat.</TextUnit>
    <TextUnit id="1233" loc="5.12.8">Cum Iovem igitur et Diovem a iuvando nominassent, eum contra deum, qui non iuvandi potestatem, sed vim nocendi haberet—nam deos quosdam, ut prodessent, celebrabant, quosdam, ut ne obessent, placabant—Vediovem appellaverunt, dempta atque detracta iuvandi facultate.</TextUnit>
    <TextUnit id="1234" loc="5.12.9">Ve enim particula, quae in aliis atque aliis vocabulis varia, tum per has duas litteras, tum a littera media inmissa dicitur, duplicem significatum eundemque inter sese diversum capit.</TextUnit>
    <TextUnit id="1235" loc="5.12.10">Nam et augendae rei et minuendae valet, sicuti aliae particulae plurimae; propter quod accidit ut quaedam vocabula quibus particula ista praeponitur ambigua sint et utroqueversum dicantur, veluti vescum, vemens et vegrande, de quibus alio in loco, uberiore tractatu facto, admonuimus; vesani autem et vecordes ex una tantum parte dicti, quae privativa est, quam Graeci κατὰ στέρησιν dicunt.</TextUnit>
    <TextUnit id="1236" loc="5.12.11">Simulacrum igitur dei Vediovis, quod est in aede de qua supra dixi, sagittas tenet, quae sunt videlicet partae ad nocendum.</TextUnit>
    <TextUnit id="1237" loc="5.12.12">Quapropter eum deum plerumque Apollinem esse dixerunt; immolaturque ritu  humano capra eiusque animalis figmentum iuxta simulacrum stat.</TextUnit>
    <TextUnit id="1238" loc="5.12.13">Propterea Vergilium quoque aiunt, multae antiquitatis hominem sine ostentationis studio peritum, numina laeva in Georgicis deprecari, significantem vim quandam esse huiuscemodi deorum in laedendo magis quam in iuvando potentem. Versus Vergilii sunt:  In tenui labor; at tenuis non gloria, si quem Numina laeva sinunt auditque vocatus Apollo.</TextUnit>
    <TextUnit id="1239" loc="5.12.14">In istis autem diis quos placari oportet, uti mala a nobis vel a frugibus natis amoliantur, Auruncus quoque habetur et Robigus.</TextUnit>
    <TextUnit id="1240" loc="5.13.13arg">De officiorum gradu atque ordine moribus populi Romani observato.</TextUnit>
    <TextUnit id="1241" loc="5.13.1">SENIORUM hominum et Romae nobilium atque in morum disciplinarumque veterum doctrina memoriaque praestantium disceptatio quaedam fuit, praesente et audiente me, de gradu atque ordine officiorum. Cumque quaereretur quibus nos ea prioribus potioribusque facere oporteret, si necesse esset in opera danda faciendoque officio alios aliis anteferre, non  consentiebatur.</TextUnit>
    <TextUnit id="1242" loc="5.13.2">Conveniebat autem facile constabatque, ex moribus populi Romani primum iuxta parentes locum tenere pupillos debere,fidei tutelaeque nostrae creditos; secundum eos proximum locum clientes habere, qui sese itidem in fidem patrociniumque nostrum dediderunt; tum in tertio loco esse hospites; postea esse cognatos adfinesque.</TextUnit>
    <TextUnit id="1243" loc="5.13.3">Huius moris observationisque multa sunt testimonia atque documenta in antiquitatibus perscripta, ex quibus unum hoc interim de clientibus cognatisque, quod prae manibus est, ponemus.</TextUnit>
    <TextUnit id="1244" loc="5.13.4">M. Cato in oratione, quam dixit apud censores In Lentulum, ita scripsit: Quod maiores sanctius; habuere, defendi pupillos quam clientem non fallere. Adversus cognatos pro cliente testatur, testimonium adversus clientem nemo dicit. Patrem primum, postea patronum proximum nomen habuere.</TextUnit>
    <TextUnit id="1245" loc="5.13.5">Masurius autem Sabinus in libro luris Civilis tertio antiquiorem locum hospiti tribuit quam clienti. Verba ex eo libro haec sunt: In officiis apud maiores ita observatum est, primum tutelae, deinde hospiti, deinde clienti, tum cognato, postea adfini. Aequa causa feminae viris potiores habitae pupillarisque tutela muliebri praelata. Etiam adversus quem adfuissent, eius filiis tutores relicti, in eadem causa pupillo aderant.</TextUnit>
    <TextUnit id="1246" loc="5.13.6">Firmum atque clarum isti rei testimonium  perhibet auctoritas C. Caesaris pontificis maximi, qui in oratione quam Pro Bithynis dixit hoc principio usus est: Vel pro hospitio regis Nicomedis vel pro horum necessitate quorum res agitur, refugere hoc munus, M. Iunce, non potui. Nam neque hominum morte memoria deleri debet quin a proximis retineatur, neque clientes sine summa infamia deseri possunt, quibus etiam a propinquis nostris opem ferre instituimus.</TextUnit>
    <TextUnit id="1247" loc="5.14.14arg">Quod Apion, doctus homo, qui Plistonices appellatus est, vidisse se Romae scripsit recognitionem inter sese mutuam ex vetere notitia hominis et leonis.</TextUnit>
    <TextUnit id="1248" loc="5.14.1">APION, qui Plistonices appellatus est, litteris homo multis praeditus rerumque Graecarum plurima atque varia scientia fuit.</TextUnit>
    <TextUnit id="1249" loc="5.14.2">Eius libri non incelebres feruntur, quibus omnium ferme quae mirifica in Aegypto visuntur audiunturque historia comprehenditur.</TextUnit>
    <TextUnit id="1250" loc="5.14.3">Sed in his quae vel audisse vel legisse sese dicit, fortassean vitio studioque ostentationis sit loquacior—est enim sane quam in praedicandis doctrinis sui venditator—hoc autem,</TextUnit>
    <TextUnit id="1251" loc="5.14.4">quod in libro Aegyptiacorum quinto scripsit, neque audisse neque legisse, sed ipsum sese in urbe Roma vidisse oculis suis confirmat.</TextUnit>
    <TextUnit id="1252" loc="5.14.5">In Circo Maximo, inquit, venationis amplissimae pugna populo dabatur.</TextUnit>
    <TextUnit id="1253" loc="5.14.6">Eius rei, Romae cum forte essem, spectator, inquit, fui.</TextUnit>
    <TextUnit id="1254" loc="5.14.7">Multae ibi saevientes ferae, magnitudines bestiarum excellentes omniumque invisitata aut forma erat aut ferocia. Sed praeter alia omnia leonum, inquit,</TextUnit>
    <TextUnit id="1255" loc="5.14.8">immanitas admirationi fuit praeterque omnis ceteros unus.</TextUnit>
    <TextUnit id="1256" loc="5.14.9">Is unus leo corporis impetu et vastitudine terrificoque fremitu et sonoro, toris comisque cervicum fluctuantibus, animos oculosque omnium in sese converterat.</TextUnit>
    <TextUnit id="1257" loc="5.14.10">Introductus erat inter compluris ceteros ad pugnam bestiarum datos servus viri consularis; ei servo Androclus nomen fuit.</TextUnit>
    <TextUnit id="1258" loc="5.14.11">Hunc ille leo ubi vidit procul, repente, inquit, quasi admirans stetit ac deinde sensim atque placide, tamquam noscitabundus, ad hominem accedit.</TextUnit>
    <TextUnit id="1259" loc="5.14.12">tum caudam more atque ritu adulantium canum clementer et blande movet hominisque se corpori adiungit cruraque eius et manus, prope iam exanimati metu, lingua leniter demulcet.</TextUnit>
    <TextUnit id="1260" loc="5.14.13">Homo Androclus inter illa tam atrocis ferae blandimenta amissum animum recuperat, paulatim oculos ad contuendum leonem refert.</TextUnit>
    <TextUnit id="1261" loc="5.14.14">Tum quasi mutua recognitione facta laetos, inquit, et gratulabundos videres hominem et leonem.</TextUnit>
    <TextUnit id="1262" loc="5.14.15">Ea re prorsus tam admirabili maximos populi clamores excitatos dicit, accersitumque a C. Caesare Androclum quaesitamque causam cur illi atrocissimus leo uni parsisset.</TextUnit>
    <TextUnit id="1263" loc="5.14.16">Ibi Androclus rem  mirificam narrat atque admirandam.</TextUnit>
    <TextUnit id="1264" loc="5.14.17">Cum provinciam, inquit, Africam proconsulari imperio meus dominus obtineret, ego ibi iniquis eius et cotidianis verberibus ad fugam sum coactus et, ut mihi a domino, terrae illius praeside, tutiores latebrae forent, in camporum et arenarum solitudines concessi ac, si defuisset cibus, consilium fuit mortem aliquo pacto quaerere.</TextUnit>
    <TextUnit id="1265" loc="5.14.18">Tum sole medio, inquit, rabido et flagranti specum quandam nanctus remotam latebrosamque, in eam me penetro et recondo.</TextUnit>
    <TextUnit id="1266" loc="5.14.19">Neque multo post ad eandem specum venit hic leo, debili uno et cruento pede, gemitus edens et murmura, dolorem cruciatumque vulneris commiserantia.</TextUnit>
    <TextUnit id="1267" loc="5.14.20">Atque illic primo quidem conspectu advenientis leonis territum sibi et pavefactum animum dixit.</TextUnit>
    <TextUnit id="1268" loc="5.14.21">Sed postquam introgressus, inquit, leo, uti re ipsa apparuit, in habitaculum illud suum, videt me procul delitescentem, mitis et mansues accessit et sublatum pedem ostendere mihi et porgere quasi opis petendae gratia visus est.</TextUnit>
    <TextUnit id="1269" loc="5.14.22">Ibi, inquit, ego stirpem ingentem, vestigio pedis eius haerentem, revelli conceptamque saniem volnere intimo expressi accuratiusque sine magna iam formidine siccavi penitus atque detersi cruorem.</TextUnit>
    <TextUnit id="1270" loc="5.14.23">Illa tunc mea opera et medella levatus, pede in manibus meis posito, recubuit et quievit atque ex eo</TextUnit>
    <TextUnit id="1271" loc="5.14.24">die triennium totum ego et leo in eadem specu eodemque et victu viximus.</TextUnit>
    <TextUnit id="1272" loc="5.14.25">Nam, quas venabatur feras, membra opimiora ad specum mihi subgerebat, quae ego, ignis copiam non habens, meridiano sole torrens edebam.</TextUnit>
    <TextUnit id="1273" loc="5.14.26">Sed ubi me, inquit, vitae illius  ferinae iam pertaesum est, leone in venatum profecto, reliqui specum et viam ferme tridui permensus a militibus visus adprehensusque sum et ad dominum ex Africa Romam deductus.</TextUnit>
    <TextUnit id="1274" loc="5.14.27">Is me statim rei capitalis damnandum dandumque ad bestias curavit.</TextUnit>
    <TextUnit id="1275" loc="5.14.28">Intellego autem, inquit, hunc quoque leonem, me tunc separato captum, gratiam mihi nunc beneficii et medicinae referre.</TextUnit>
    <TextUnit id="1276" loc="5.14.29">Haec Apion dixisse Androclum tradit, eaque omnia scripta circumlataque tabula populo declarata, atque ideo cunctis petentibus dimissum Androclum et poena solutum leonemque ei suffragiis populi donatum.</TextUnit>
    <TextUnit id="1277" loc="5.14.30">Postea, inquit, videbamus Androclum et leonem, loro tenui revinctum, urbe tota circum tabernas ire, donari aere Androclum, floribus spargi leonem, omnes ubique obvios dicere: ' Hic est leo hospes hominis, hic est homo medicus leonis.'</TextUnit>
    <TextUnit id="1278" loc="5.15.15arg">Corpusne sit vox an ἀσώματον varias esse philosophorum sententias.</TextUnit>
    <TextUnit id="1279" loc="5.15.1">VETUS atque perpetua quaestio inter nobilissimos philosophorum agitata est, corpusne sit vox an incorporeum.</TextUnit>
    <TextUnit id="1280" loc="5.15.2">Hoc enim vocabulum quidam finxerunt proinde quod Graece dicitur ἀσώματον.</TextUnit>
    <TextUnit id="1281" loc="5.15.3">Corpus autem est quod aut efficient est aut patiens; id Graece definitur τὸ ἤτοι ποιοῦν ἢ πάσχον.</TextUnit>
    <TextUnit id="1282" loc="5.15.4">Quam  definitionem significare volens, Lucretius poeta ita scripsit:  Tangere enim aut tangi, nisi corpus, nulla potest res.</TextUnit>
    <TextUnit id="1283" loc="5.15.5">Alio quoque modo corpus esse Graeci dicunt τὸ τριχῆ διάστατον.</TextUnit>
    <TextUnit id="1284" loc="5.15.6">Sed vocem Stoici corpus esse contendunt eamque esse dicunt ictum aera,</TextUnit>
    <TextUnit id="1285" loc="5.15.7">Plato autem non esse vocem corpus putat: Non enim percussus, inquit, aer, sed plaga ipsa atque percussio, id vox est.</TextUnit>
    <TextUnit id="1286" loc="5.15.8">Democritus ac deinde Epicurus ex individuis corporibus vocem constare dicunt eamque, ut ipsis eorum verbis utar, ῥεῦμα ἀτόμων appellant.</TextUnit>
    <TextUnit id="1287" loc="5.15.9">Hos aliosque talis argutae delectabilisque desidiae aculeos cum audiremus vel lectitaremus neque in his scrupulis aut emolumentum aliquod solidum ad rationem vitae pertinens aut finem ullum quaerendi videremus, Ennianum Neoptolemum probabamus, qui profecto ita ait:  Philósophandum est paúcis; nam omnino haút placet.</TextUnit>
    <TextUnit id="1288" loc="5.16.16arg">De vi oculorum deque videndi rationibus.</TextUnit>
    <TextUnit id="1289" loc="5.16.1">DE videndi ratione deque cernendi natura diversas esse opiniones philosophorum animadvertimus.</TextUnit>
    <TextUnit id="1290" loc="5.16.2">Stoici causas esse videndi dicunt radiorum ex oculis in ea quae videri queunt emissionem aerisque simul  intentionem.</TextUnit>
    <TextUnit id="1291" loc="5.16.3">Epicurus afluere semper ex omnibus corporibus simulacra quaedam corporum ipsorum eaque sese in oculos inferre atque ita fieri sensum videndi putat.</TextUnit>
    <TextUnit id="1292" loc="5.16.4">Plato existimat, genus quoddam ignis lucisque de oculis exire idque, coniunctum continuatumque vel cum luce solis vel cum alterius ignis lumine, sua vi et externa nixum efficere ut quaecumque offenderit inlustraveritque cernamus.</TextUnit>
    <TextUnit id="1293" loc="5.16.5">Set hic aeque non diutius muginandum, eiusdemque illius Enniani Neoptolemi, de quo supra scripsimus, consilio utendum est, qui degustandum ex philosophia censet, non in eam ingurgitandum.</TextUnit>
    <TextUnit id="1294" loc="5.17.17arg">Quam ob causam dies primi post Kalendas, Nonas, Idus atri habeantur; et cur diem quoque quartum ante Kalendas vel Nonas vel Idus quasi religiosum plerique vitent.</TextUnit>
    <TextUnit id="1295" loc="5.17.1">VERRIUS FLACCUS, in quarto De Verborum Significatu, dies qui sunt postridie Kalendas, Nonas, Idus, quos vulgus imperite nefastos dicit, propter hanc causam dictos habitosque atros esse scribit.</TextUnit>
    <TextUnit id="1296" loc="5.17.2">Urbe, inquit, a Gallis Senonibus recuperata, L. Atilius in senatu verba fecit, Q. Sulpicium tribunum militum, ad Alliam adversus Gallos pugnaturum, rem divinam dimicandi gratia postridie Idus fecisse; tum exercitum populi Romani occidione occisum et post diem tertium eius diei urbem praeter  Capitolium captam esse: compluresque alii senatores recordari sese dixerunt, quotiens belli gerendi gratia res divina postridie Kalendas, Nonas, Idus a magistratu populi Romani facta esset, eius belli proximo deinceps proelio rem publicam male gestam esse. Tum senatus eam rem ad pontifices reiecit, ut ipsi quod videretur statuerent. Pontifices decreverunt nullum his diebus sacrificium recte futurum.</TextUnit>
    <TextUnit id="1297" loc="5.17.3">Ante diem quoque quartum Kalendas vel Nonas vel Idus tamquam inominalem diem plerique vitant.</TextUnit>
    <TextUnit id="1298" loc="5.17.4">Eius observationis an religio ulla sit tradita, quaeri solet.</TextUnit>
    <TextUnit id="1299" loc="5.17.5">nihil nos super ea re scriptum invenimus, nisi quod Q. Claudius Annaliun quinto cladem illam pugnae Cannensis vastissimam factam dicit ante diem quartum Nonas Sextiles.</TextUnit>
    <TextUnit id="1300" loc="5.18.18arg">In quid et quantum differat historia ab annalibus; superque ea re verba posita ex libro Rerum Gestarum Sempronii Asellionis primo.</TextUnit>
    <TextUnit id="1301" loc="5.18.1">HISTORIAM ab annalibus quidam differre eo putant, quod, cum utrumque sit rerum gestarum narratio, earum tamen proprie rerum sit historia, quibus rebus gerendis interfuerit is qui narret;</TextUnit>
    <TextUnit id="1302" loc="5.18.2">eamque esse opinionem quorundam, Verrius Flaccus refert in libro De Significatu verborum quarto. Ac se quidem dubitare super ea re dicit, posse autem videri putat nonnihil esse rationis in ea opinione, quod ἱστορία  Graece significet rerum cognitionem praesentium.</TextUnit>
    <TextUnit id="1303" loc="5.18.3">Sed nos audire soliti sumus annales omnino id esse quod historiae sint;</TextUnit>
    <TextUnit id="1304" loc="5.18.4">historias non omnino esse id quod annales sint:</TextUnit>
    <TextUnit id="1305" loc="5.18.5">sicuti, quod est homo, id necessario animal esse; quod est animal, non id necesse est hominem esse.</TextUnit>
    <TextUnit id="1306" loc="5.18.6">Ita historias quidem esse aiunt rerum gestarum vel expositionem vel demonstrationem vel quo alio nomine id dicendum est; annales vero esse, cum res gestae plurium annorum, observato cuiusque anni ordine, deinceps componuntur.</TextUnit>
    <TextUnit id="1307" loc="5.18.7">Cum vero non per annos, sed per dies singulos res gestae scribuntur, ea historia Graeco vocabulo ἐφημερὶς dicitur, cuius Latinum interpretamentum scriptum est in libro Semproni Asellionis primo, ex quo libro plura verba ascripsimus, ut simul ibidem quid ipse inter res gestas et annales esse dixerit ostenderemus.</TextUnit>
    <TextUnit id="1308" loc="5.18.8">Verum inter eos, inquit, qui annales relinquere voluissent, et eos qui res gestas a Romanis perscribere conati essent, omnium rerum hoc interfuit. Annales libri tantummodo quod factum quoque anno gestum sit, ea demonstrabant, id est quasi qui diarium scribunt, quam Graeci ἐφημερίδα vocant. Nobis non modo satis esse video, quod factum esset, id pronuntiare, sed etiam quo consilio quaque ratione gesta essent demonstrare.</TextUnit>
    <TextUnit id="1309" loc="5.18.9">Paulo post idem Asellio in eodem libro: Nam neque alacriores, inquit, ad rempublicam defendundam, neque segniores ad rem perperam faciundam annales libri commovere quicquam possunt. Scribere autem bellum initum quo consule et quo confectum sit et quis triumphans introierit ex eo, et eo libro quae  in bello gesta sint non praedicare aut interea quid senatus decreverit aut quae lex rogatiove lata sit neque quibus consiliis ea gesta sint iterare: id fabulas pueris est narrare, non historias scribere.</TextUnit>
    <TextUnit id="1310" loc="5.19.19arg">Quid sit adoptatio, quid item sit adrogatio, quantumque haec inter se differant; verbaque eius quae qualiaque sint, qui in liberis adrogandis super ea re populum rogat.</TextUnit>
    <TextUnit id="1311" loc="5.19.1">CUM in alienam familiam inque liberorum locum extranei sumuntur, aut per praetorem fit aut per populum.</TextUnit>
    <TextUnit id="1312" loc="5.19.2">Quod per praetorem fit, adoptatio dicitur, quod per populum, arrogatio.</TextUnit>
    <TextUnit id="1313" loc="5.19.3">Adoptantur autem, cum a parente in cuius potestate sunt tertia mancipatione in iure ceduntur atque ab eo qui adoptat apud eum apud quem legis actio est vindicantur;</TextUnit>
    <TextUnit id="1314" loc="5.19.4">adrogantur hi qui, cum sui iuris sunt, in alienam sese potestatem tradunt eiusque rei ipsi auctores fiunt.</TextUnit>
    <TextUnit id="1315" loc="5.19.5">Sed adrogationes non temere nec inexplorate committuntur;</TextUnit>
    <TextUnit id="1316" loc="5.19.6">nam comitia arbitris pontificibus praebentur, quae curiata appellantur, aetasque eius qui adrogare vult, an liberis potius gignundis idonea sit, bonaque eius qui adrogatur ne insidiose adpetita sint  consideratur, iusque iurandum a Q. Mucio pontifice maximo conceptum dicitur, quod in adrogando iuraretur.</TextUnit>
    <TextUnit id="1317" loc="5.19.7">Sed adrogari non potest nisi iam vesticeps.</TextUnit>
    <TextUnit id="1318" loc="5.19.8">Adrogatio autem dicta, quia genus hoc in alienam familiam transitus per populi rogationem fit.</TextUnit>
    <TextUnit id="1319" loc="5.19.9">Eius rogationis verba haec sunt: Velitis, iubeatis, uti L. Valerius L. Titio tam iure legeque filius siet, quam si ex eo patre matreque familias eius natus esset, utique ei vitae necisque in eum potestas siet, uti patri endo filio est. Haec ita uti dixi, ita vos, Quirites, rogo.</TextUnit>
    <TextUnit id="1320" loc="5.19.10">Neque pupillus autem neque mulier quae in parentis potestate non est adrogari possunt; quoniam et cum feminis nulla comitiorum communio est et tutoribus in pupillos tantam esse auctoritatem potestatemque fas non est, ut caput liberum fidei suae commissum alienae dicioni subiciant.</TextUnit>
    <TextUnit id="1321" loc="5.19.11">Libertinos vero ab ingenuis adoptari quidem iure posse, Masurius Sabinus scripsit.</TextUnit>
    <TextUnit id="1322" loc="5.19.12">Sed id neque permitti dicit, neque permittendum esse umquam putat, ut homines libertini ordinis per adoptiones in iura ingenuorum invadant.</TextUnit>
    <TextUnit id="1323" loc="5.19.13">Alioquin, inquit, si iuris ista antiquitas servetur, etiam servus a domino per praetorem dari in adoptionem potest.</TextUnit>
    <TextUnit id="1324" loc="5.19.14">Idque ait plerosque iuris veteris auctores posse fieri scripsisse.</TextUnit>
    <TextUnit id="1325" loc="5.19.15">Animadvertimus in oratione P. Scipionis, quam  censor habuit ad populum De Moribus, inter ea quae reprehendebat, quod contra maiorum instituta fierent, id etiam eum culpavisse, quod filius adoptivos patri adoptatori inter praemia patrum prodesset.</TextUnit>
    <TextUnit id="1326" loc="5.19.16">Verba ex ea oratione haec sunt: In alia tribu patrem, in alia filium suffragium ferre, filium adoptivum tam procedere quam si se natum habeat; absentis censeri iubere, ut ad censum nemini necessus sit venire.</TextUnit>
    <TextUnit id="1327" loc="5.20.20arg">Quod vocabulum Latinum soloecismo fecerit Capito Sinnius, quid autem id ipsum appellaverint veteres Latini; quibusque verbis soloecismum definierit idem Capito Sinnius.</TextUnit>
    <TextUnit id="1328" loc="5.20.1">SOLOECISMUS, Latino vocabulo a Sinnio Capitone eiusdemque aetatis aliis inparilitas appellatus, vetustioribus Latinis stribiligo dicebatur, a versura videlicet et pravitate tortuosae orationis, tamquam strobiligo quaedam.</TextUnit>
    <TextUnit id="1329" loc="5.20.2">Quod vitium Sinnius Capito in litteris, quas ad Clodium Tuscum dedit, hisce verbis definit: 'Soloecismus ' est, inquit, impar atque inconveniens compositura partium orationis.</TextUnit>
    <TextUnit id="1330" loc="5.20.3">Cum Graecum autem vocabulum sit soloecismus, an Attici homines qui elegantius locuti sunt usi eo  sint quaeri solet.</TextUnit>
    <TextUnit id="1331" loc="5.20.4">Sed nos neque soloecismum neque barbarismum apud Graecorum idoneos adhuc invenimus;</TextUnit>
    <TextUnit id="1332" loc="5.20.5">nam sicut βάρβαρον ita σόλοικοι dixerunt.</TextUnit>
    <TextUnit id="1333" loc="5.20.6">Nostri quoque antiquiores soloecum facile, soloecismum haut scio an umquam, dixerunt.</TextUnit>
    <TextUnit id="1334" loc="5.20.7">Quod si ita est, neque in Graeca neque in Latina lingua soloecismus probe dicitur.</TextUnit>
    <TextUnit id="1335" loc="5.21.21arg">Pluria qui dicat et compluria et compluriens non barbare dicere, sed Latine.</TextUnit>
    <TextUnit id="1336" loc="5.21.1">PLURIA forte quis dixit sermocinans vir adprime doctus, meus amicus, non hercle studio se ferens ostentandi neque quo plura non dicendum putaret.</TextUnit>
    <TextUnit id="1337" loc="5.21.2">Est enim doctrina homo seria et ad vitae officia devincta ac nihil de verbis laborante.</TextUnit>
    <TextUnit id="1338" loc="5.21.3">Sed, opinor, assidua veterum scriptorum tractatione inoleverat linguae illius vox quam in libris saepe offenderat.</TextUnit>
    <TextUnit id="1339" loc="5.21.4">Aderat, cum ille hoc dicit, reprehensor audaculus verborum, qui perpauca eademque a volgo protrita legerat habebatque nonnullas disciplinae grammaticae inauditiunculas, partim rudes inchoatasque, partim non probas, easque quasi pulverem ob oculos, cum adortus quemque fuerat, adspergebat.</TextUnit>
    <TextUnit id="1340" loc="5.21.5">Sicut tunc amico nostro Barbare, inquit, dixisti 'pluria';  nam neque rationem verbum hoc neque auctoritates habet.</TextUnit>
    <TextUnit id="1341" loc="5.21.6">Ibi ille amicus ridens, Amabo te, inquit, vir bone, quia nunc mihi a magis seriis rebus otium est, velim doceas nos cur 'pluria' sive 'compluria,' nihil enim differt, non Latine sed barbare dixerint M. Cato, Q. Claudius, Valerius Antias, L. Aelius, P. Nigidius, M. Varro, quos subscriptores approbatoresque huius verbi habemus praeter poetarum oratorumque veterum multam copiam.</TextUnit>
    <TextUnit id="1342" loc="5.21.7">Atque ille nimis arroganter Tibi, inquit, habeas auctoritates istas, ex Faunorum et Aboriginum saeculo repetitas, atque huic rationi respondeas.</TextUnit>
    <TextUnit id="1343" loc="5.21.8">Nullum enim vocabulum neutrum comparativum numero plurativo, recto casu, ante extremum ' a' habet ' i' litteram, sicuti 'meliora, maiora, graviora.' Proinde igitur 'plura,' non ' pluria,' dici convenit, ne contra formam perpetuam in comparativo 'i' littera sit ante extremum 'a'.</TextUnit>
    <TextUnit id="1344" loc="5.21.9">Tum ille amicus noster, cum hominem confidentem pluribus verbis non dignum existimaret, Sinni, inquit, Capitonis, doctissimi viri, epistulae sunt uno in libro multae positae, opinor, in templo Pacis.</TextUnit>
    <TextUnit id="1345" loc="5.21.10">Prima epistula scripta est ad Pacuvium Labeonem, cui titulus praescriptus est ' Pluria, non plura dici debere.'</TextUnit>
    <TextUnit id="1346" loc="5.21.11">In ea epistula rationes grammaticas posuit per quas docet pluria' Latinum esse, ' plura' barbarum. Ad Capitonem igitur te dimittimus.</TextUnit>
    <TextUnit id="1347" loc="5.21.12">Ex eo id quoque simul disces, si modo assequi poteris quod in ea epistula scriptum est,'</TextUnit>
    <TextUnit id="1348" loc="5.21.13">pluria sive ' plura' absolutum esse et simplex, non, ut tibi videtur, comparativum.</TextUnit>
    <TextUnit id="1349" loc="5.21.14">Huius opinionis Sinnianae id quoque  adiumentum est, quod complures cum dicimus, non comparative dicimus.</TextUnit>
    <TextUnit id="1350" loc="5.21.15">Ab eo autem quod est compluria adverbium est factum compluriens.</TextUnit>
    <TextUnit id="1351" loc="5.21.16">Id quoniam minus usitatum est, versum Plauti subscripsi ex comoedia quae Persa inscribitur:  Quid metuis?–Metuo hércle vero; sénsi ego  Complúriens.</TextUnit>
    <TextUnit id="1352" loc="5.21.17">Item M. Cato in IV. Originum eodem in loco ter hoc verbum posuit: Compluriens eorum milites mercennarii inter se multi alteri alteros in castris occidere, compluriens multi simul ad hostis transfugere, compluriens in imperatorem impetum facere.</TextUnit>
    <TextUnit id="1353" loc="6.1.1arg">Admiranda quaedam ex annalibus sumpta de P. Africano superiore.</TextUnit>
    <TextUnit id="1354" loc="6.1.1">QUOD de Olympiade, Philippi regis uxore, Alexandri matre, in historia Graeca scriptum est, id de P. quoque Scipionis matre qui prior Africanus appellatus est memoriae datum est.</TextUnit>
    <TextUnit id="1355" loc="6.1.2">Nam et C. Oppius et Iulius Hyginus, aliique qui de vita et rebus Africani scripserunt, matrem eius diu sterilem existimatam tradunt, P. quoque Scipionem, cum quo nupta erat, liberos desperavisse.</TextUnit>
    <TextUnit id="1356" loc="6.1.3">Postea in cubiculo atque in lecto mulieris, cum absente marito cubans sola condormisset, visum repente esse iuxta eam cubare ingentem anguem eumque, his qui viderant territis et clamantibus, elapsum inveniri non quisse. Id ipsum P. Scipionem ad haruspices retulisse; eos, sacrificio facto, respondisse fore ut liberi gignerentur,</TextUnit>
    <TextUnit id="1357" loc="6.1.4">neque multis diebus postquam ille anguis in lecto visus est,  mulierem coepisse concepti fetus signa atque sensum pati; exinde mense decimo peperisse natumque esse hunc P. Africanum qui Hannibalem et Carthaginienses in Africa bello Poenico secundo vicit.</TextUnit>
    <TextUnit id="1358" loc="6.1.5">Sed et eum inpendio magis ex rebus gestis quam ex illo ostento virum esse virtutis divinae creditum est.</TextUnit>
    <TextUnit id="1359" loc="6.1.6">Id etiam dicere haut piget, quod idem illi quos supra nominavi litteris mandaverint, Scipionem hunc Africanum solitavisse noctis extreme, priusquam dilucularet, in Capitolium ventitare ac iubere aperiri cellam Iovis atque ibi solum diu demorari, quasi consultantem de republica cum Iove, aeditumosque eius templi saepe esse demiratos, quod solum id temporis in Capitolium ingredientem canes semper in alios saevientes neque latrarent eum neque incurrerent.</TextUnit>
    <TextUnit id="1360" loc="6.1.7">Has volgi de Scipione opiniones confirmare atque approbare videbantur dicta factaque eius pleraque admiranda. Ex quibus est unum huiuscemodi:</TextUnit>
    <TextUnit id="1361" loc="6.1.8">Assidebat oppugnabatque oppidum in Hispania, situ, moenibus, defensoribus validum et munitum, re etiam cibaria copiosum, nullaque eius potiundi spes erat, et quodam die ius in castris sedens dicebat atque ex eo loco id oppidum procul visebatur,</TextUnit>
    <TextUnit id="1362" loc="6.1.9">Tum  e militibus, qui in iure apud eum stabant, interrogavit quispiam ex more in quem diem locumque vadimonium promitti iuberet;</TextUnit>
    <TextUnit id="1363" loc="6.1.10">et Scipio, manum ad ipsam oppidi quod obsidebatur arcem protendens, Perendie, inquit, sese sistant illo in loco. Atque ita factum;</TextUnit>
    <TextUnit id="1364" loc="6.1.11">die tertio, in quem vadari iusserat, oppidum captum est eodemque eo die in arce eius oppidi ius dixit.</TextUnit>
    <TextUnit id="1365" loc="6.2.2arg">De Caeselli Vindicis pudendo errore, quem offendimus in libris eius quos inscripsit Lectionum antiquarum.</TextUnit>
    <TextUnit id="1366" loc="6.2.1">TURPE erratum offendimus in illis celebratissimis commentariis Lectionum Antiquarum Caeselli Vindicis, hominis hercle pleraque haut indiligentis.</TextUnit>
    <TextUnit id="1367" loc="6.2.2">Quod erratum multos fugit, quamquam multa in Caesellio reprehendendo etiam per calumnias rimarentur.</TextUnit>
    <TextUnit id="1368" loc="6.2.3">Scripsit autem Caesellius Q. Ennium in XIII. Annali cor dixisse genere masculino.</TextUnit>
    <TextUnit id="1369" loc="6.2.4">Verba Caeselli subiecta sunt: Masculino genere, ut multa alia, enuntiavit Ennius. Nam in XIII. Annali 'quem cor' dixit.</TextUnit>
    <TextUnit id="1370" loc="6.2.5">Ascripsit deinde versus Ennii duo:  Hannibal audaci dum pectore de me hortatur Ne bellum faciam, quem credidit esse meum cor?  Antiochus est qui hoc dixit, Asiae rex.</TextUnit>
    <TextUnit id="1371" loc="6.2.6">Is admiratur et permovetur, quod Hannibal Carthaginiensis bellum se facere populo Romano volentem dehortetur.</TextUnit>
    <TextUnit id="1372" loc="6.2.7">Hos autem versus Caesellius sic accipit, tamquam si Antiochus sic dicat: Hannibal me ne bellum geram dehortatur; quod cum facit, ecquale putat cor habere me et quam stultum esse me credit, cum id mihi persuadere vult?</TextUnit>
    <TextUnit id="1373" loc="6.2.8">Hoc Caesellius quidem, sed aliud longe Ennius.</TextUnit>
    <TextUnit id="1374" loc="6.2.9">Nam tres versus sunt, non duo, ad hanc Ennii sententiam pertinentes, ex quibus tertium versum Caesellius non respexit:  Hannibal audaci dum pectore de me hortatur Ne bellum faciam, quem credidit esse meum cor Suasorem summum et studiosum robore belli.</TextUnit>
    <TextUnit id="1375" loc="6.2.10">Horum versuum sensus atque ordo sic, opinor, est: Hannibal ille audentissimus atque fortissimus, quem ego credidi—hoc est enim: cor meum credidit, proinde atque diceret quem ego stultus homo credidi—summum fore suasorem ad bellandum, is me dehortatur dissuadetque ne bellum faciam.</TextUnit>
    <TextUnit id="1376" loc="6.2.11">Caesellius autem forte ῥαθυμότερον iunctura ista verborum captus quem cor dictum putavit et quem accentu acuto legit, quasi ad cor referretur, non ad Hannibalem.</TextUnit>
    <TextUnit id="1377" loc="6.2.12">Sed non fugit me, si aliquis sit tam inconditus, sic posse defendi cor Caeselli masculinum, ut videatur tertius versus separatim atque divise legendus, proinde quasi praecisis interruptisque verbis exclamet Antiochus: suasorem summum! Sed non dignum est eis qui hoc dixerint responderi.</TextUnit>
    <TextUnit id="1378" loc="6.3.3arg">Quid Tiro Tullius, Ciceronis libertus, reprehenderit in M. Catonis oratione quam pro Rodiensibus in senatu dixit; et quid ad ea, quae reprehenderat, responderimus.</TextUnit>
    <TextUnit id="1379" loc="6.3.1">CIVITAS Rodiensis et insulae opportunitate et operum nobilitatibus et navigandi sollertia navalibusque victoriis celebrata est.</TextUnit>
    <TextUnit id="1380" loc="6.3.2">Ea civitas, cum amica atque socia populi Romani foret, Persa tamen, Philippi filio, Macedonum rege, cum quo bellum populo Romano fuit, amico usa est, conixique sunt Rodienses legationibus Romam saepe missis id bellum inter eos componere.</TextUnit>
    <TextUnit id="1381" loc="6.3.3">Sed, ubi ista pacificatio perpetrari nequivit, verba a plerisque Rodiensibus in contionibus eorum ad populum facta sunt, ut, si pax non fieret, Rodienses regem adversus populum Romanum adiutarent.</TextUnit>
    <TextUnit id="1382" loc="6.3.4">Sed nullum super ea re publicum decretum factum est.</TextUnit>
    <TextUnit id="1383" loc="6.3.5">At ubi Perses victus captusque est, Rodienses pertimuere ob ea quae conpluriens in coetibus populi acta dictaque erant, legatosque Romam miserunt, qui temeritatem quorundam popularium suorum deprecarentur et fidem consiliumque publicum expurgarent.</TextUnit>
    <TextUnit id="1384" loc="6.3.6">Legati postquam Romam venerunt et in senatum  intromissi sunt, verbisque suppliciter pro causa sua factis e curia excesserunt, sententiae rogari coeptae;</TextUnit>
    <TextUnit id="1385" loc="6.3.7">cumque partim senatorum de Rodiensibus quererentur maleque animatos eos fuisse dicerent bellumque illis faciendum censerent, tum M. Cato exsurgit et optimos fidissimosque socios, quorum opibus diripiendis possidendisque non pauci ex summatibus viris intenti infensique erant, defensum conservatumque pergit orationemque inclutam dicit, quae et seorsum fertur inscriptaque est Pro Rodiensibus et in quintae Originis libro scripta est.</TextUnit>
    <TextUnit id="1386" loc="6.3.8">Tiro autem Tullius, M. Ciceronis libertus, sane quidem fuit ingenio homo eleganti hautquaquam rerum litterarumque veterum indoctus, eoque ab ineunte aetate liberaliter institute adminiculatore et quasi administro in studiis litterarum Cicero usus est.</TextUnit>
    <TextUnit id="1387" loc="6.3.9">Sed profecto plus ausus est quam ut tolerari ignoscique possit.</TextUnit>
    <TextUnit id="1388" loc="6.3.10">Namque epistulam conscripsit ad Q. Axium, familiarem patroni sui, confidenter nimis et calide, in qua sibimet visus est orationem istam Pro Rodiensibus acri subtilique iudicio percensuisse.</TextUnit>
    <TextUnit id="1389" loc="6.3.11">Ex ea epistula lubitum forte nobis est reprehensiones eius quasdam attingere, maiore scilicet venia reprehensuri Tironem, cum ille reprehenderit Catonem.</TextUnit>
    <TextUnit id="1390" loc="6.3.12">Culpavit autem primum hoc, quod Cato inerudite et ἀναγώγως, ut ipse ait, principio nimis insolenti nimisque acri et obiurgatorio usus sit, cum vereri sese ostendit ne patres, gaudio atque laetitia  rerum prospere gestarum de statu mentis suae deturbati, non satis consiperent neque ad recte intellegendum consulendumque essent idonei.</TextUnit>
    <TextUnit id="1391" loc="6.3.13">In principiis autem, inquit, patroni, qui pro reis dicunt, conciliare sibi et complacare iudices debent sensusque eorum expectatione causae suspensos rigentesque honorificis verecundisque sententiis commulcere, non iniuriis atque imperiosis minationibus confutare.</TextUnit>
    <TextUnit id="1392" loc="6.3.14">Ipsum deinde principium apposuit, cuius verba haec sunt: Scio solere plerisque hominibus rebus secundis atque prolixis atque prosperis animum excellere atque superbiam atque ferociam augescere atque crescere. Quo mihi nunc magnae curae est, quod haec res tam secunde processit, ne quid in consulendo advorsi eveniat, quod nostras secundas res confutet, neve haec laetitia nimis luxuriose eveniat. Advorsae res edomant et docent quid opus siet facto, secundae res laetitia transvorsum trudere solent a recte consulendo atque intellegendo. Quo maiore opere dico suadeoque uti haec res aliquot dies proferatur, dum ex tanto gaudio in potestatem nostram redeamus.</TextUnit>
    <TextUnit id="1393" loc="6.3.15">Quae deinde Cato iuxta dicit, ea, inquit, confessionem faciunt, non defensionem, neque propulsationem translationemve criminis habent, sed cum pluribus aliis communicationem, quod scilicet nihili ad purgandum est. Atque etiam, inquit, insuper profitetur Rodienses, qui accusabantur quod adversus populum Romanum regi magis  cupierint faverintque, id eos cupisse atque favisse utilitatis suae gratia, ne Romani Perse quoque rege victo ad superbiam ferociamque et inmodicum modum insolescerent.</TextUnit>
    <TextUnit id="1394" loc="6.3.16">Eaque ipsa verba ponit, ita ut infra scriptum: Atque ego quidem arbitror Rodienses noluisse nos ita depugnare, uti depugnatum est, neque regem Persen vinci. Sed non Rodienses modo id noluere, sed multos populos atque multas nationes idem noluisse arbitror atque haut scio an partim eorum fuerint, qui non nostrae contumeliae causa id noluerint evenire; sed enim id metuere, ne si nemo esset homo quem vereremur, quidquid luberet faceremus. Ne sub solo imperio nostro in servitute nostra essent, libertatis suae causa in ea sententia fuisse arbitror. Atque Rodienses tamen Persen publice numquam adiuvere. Cogitate quanto nos inter nos privatim cautius facimus. Nam unusquisque nostrum, si quis advorsus rem suam quid fieri arbitrantur, summa vi contra nititur, ne advorsus eam fiat; quod illi tamen perpessi.</TextUnit>
    <TextUnit id="1395" loc="6.3.17">Sed, quod ad principium reprehensum attinet, scire oportuit Tironem, defensos esse Rodienses a Catone, sed ut a senatore et consulari et censorio viro, quidquid optimum esse publicum existimabat suadente, non ut a patrono causam pro reis dicente.</TextUnit>
    <TextUnit id="1396" loc="6.3.18">Alia namque principia conducunt reos apud indices defendenti et clementiam misericordiamque undique  indaganti, alia, cum senatus de republica consulitur, viro auctoritate praestanti, sententiis quorundam iniquissimis permoto et pro utilitatibus publicis ac pro salute sociorum graviter ac libere indignanti simul ac dolenti.</TextUnit>
    <TextUnit id="1397" loc="6.3.19">Quippe recte et utiliter in disciplinis rhetorum praecipitur, iudices de capite alieno deque causa ad sese non pertinenti cognituros, ex qua praeter officium iudicandi nihil ad eos vel periculi vel emolumenti redundaturum est, conciliandos esse ac propitiandos placabiliter et leniter existimationi salutique eius qui apud eos accusatus est.</TextUnit>
    <TextUnit id="1398" loc="6.3.20">At cum dignitas et fides et utilitas omnium communis agitur, ob eamque rem aut suadendum quid ut fiat, aut, fieri iam coepto, differendum est, tum qui se in eiusmodi principiis occupat, ut benivolos benignosque sibi auditores paret, otiosam operam in non necessariis verbis sumit.</TextUnit>
    <TextUnit id="1399" loc="6.3.21">Iamdudum enim negotia, pericula ipsa rerum communia consiliis eos capiendis conciliant et ipsi potius sibi exposcunt consultoris benivolentiam.</TextUnit>
    <TextUnit id="1400" loc="6.3.22">Sed quod ait confessum Catonem noluisse Rodiensis ita depugnari, ut depugnatum est, neque regem Persem a populo Romano vinci, atque id eum dixisse non Rodienses modo, sed multas quoque alias nationes noluisse, sed id nihil ad purgandum extenuandumve crimen valere, iam hoc primum Tiro inprobe mentitur.</TextUnit>
    <TextUnit id="1401" loc="6.3.23">Verba ponit Catonis et aliis tamen eum verbis  calumniatur.</TextUnit>
    <TextUnit id="1402" loc="6.3.24">Non enim Cato confitetur noluisse Rodienses victoriam esse populi Romani, sed sese arbitrari dixit id eos noluisse, quod erat procul dubio opinionis suae professio, non Rodiensium culpae confessio.</TextUnit>
    <TextUnit id="1403" loc="6.3.25">In qua re, ut meum quidem iudicium est, non culpa tantum vacat, sed dignus quoque laude admirationeque est, cum et ingenue ac religiose dicere visus est contra Rodienses quod sentiebat et, parta sibi veritatis fide, ipsum illud tamen, quod contrarium putabatur, flexit et transtulit, ut eos idcirco vel maxime aequum esset acceptiores carioresque fieri populo Romano, quod cum et utile iis esset et vellent regi esse factum, nihil tamen adiuvandi eius gratia fecerunt.</TextUnit>
    <TextUnit id="1404" loc="6.3.26">Postea verba haec ex eadem oratione ponit: Ea nunc derepente tanta beneficia ultro citroque, tantam amicitiam relinquemus? quod illos dicimus voluisse facere, id nos priores facere occupabimus?</TextUnit>
    <TextUnit id="1405" loc="6.3.27">Hoc, inquit, enthymema nequam et vitiosum est. Responderi enim potuit: 'Occupabimus certe; nam, si non occupaverimus, opprimemur incidendumque erit in insidias a quibus ante non caverimus.'</TextUnit>
    <TextUnit id="1406" loc="6.3.28">Recteque, inquit, hoc vitio dat Lucilius poetae Euripidae, quod, cum Polyphontes rex propterea se interfecisse fratrem diceret, quod ipse ante  de nece eius consilium cepisset, Meropa fratris uxor hisce adeo eum verbis eluserit:  εἰ γάρ ς' ἔμελλεν, ὡς σὺ φής, κτείνειν πόσις, χρὴ καὶ σὲ μέλλειν, ὡς χρόνος παρήλυθεν.</TextUnit>
    <TextUnit id="1407" loc="6.3.29">At hoc enim, inquit, plane stultitiae plenum est, eo consilio atque ea fini facere velle aliquid, uti numquam id facias quod velis.</TextUnit>
    <TextUnit id="1408" loc="6.3.30">Sed videlicet Tiro animum non advertit non esse in omnibus rebus cavendis eandem causam, neque humanae vitae negotia et actiones et officia vel occupandi vel differendi vel etiam ulciscendi vel cavendi similia esse pugnae gladiatoriae.</TextUnit>
    <TextUnit id="1409" loc="6.3.31">Nam gladiatori composito ad pugnandum pugnae haec proposita sors est, aut occidere, si occupaverit, aut occumbere, si cessaverit.</TextUnit>
    <TextUnit id="1410" loc="6.3.32">Hominum autem vita non tam iniquis neque tam indomitis necessitatibus conscripta est, ut idcirco prior iniuriam facere debeas, quam nisi feceris pati possis.</TextUnit>
    <TextUnit id="1411" loc="6.3.33">Quod tantum aberat a populi Romani mansuetudine, ut saepe iam in sese factas iniurias ulcisci neglexerit.</TextUnit>
    <TextUnit id="1412" loc="6.3.34">Post deinde usum esse Catonem dicit in eadem oratione argumentis parum honestis et nimis audacibus ac non viri qui alioqui fuit, sed vafris ac fallaciosis et quasi Graecorum sophistarum sollertiis.</TextUnit>
    <TextUnit id="1413" loc="6.3.35">Nam cum obiceretur, inquit, Rodiensibus quod bellum populo Romano facere voluissent, negavit poena esse dignos, quia id non fecissent, etsi maxime voluissent, induxisseque eum dicit quam dialectici  ἐπαγωγήν appellant, rem admodum insidiosam et sophisticam neque ad veritates magis quam ad captiones repertam, cum conatus sit exemplis decipientibus conligere confirmareque, neminem qui male facere voluit plecti aequum esse, nisi quod factum voluit etiam fecerit.</TextUnit>
    <TextUnit id="1414" loc="6.3.36">Verba autem ex ea oratione M. Catonis haec sunt; Qui acerrime adversus eos dicit, ita dicit 'hostes voluisse fieri.' Ecquis est tandem, qui vestrorum, quod ad sese attineat, aequum censeat poenas dare ob eam rem, quod arguatur male facere voluisse? Nemo, opinor; nam ego, quod ad me attinet, nolim.</TextUnit>
    <TextUnit id="1415" loc="6.3.37">Deinde paulo infra dicit: Quid nunc? Ecqua tandem lex est tam acerba, quae dicat si quis illud facere voluerit, mille, minus dimidium familiae, multa esto; si quis plus quingenta iugera habere voluerit, tanta poena esto; si quis maiorem pecuum numerum habere voluerit, tantum damnas esto?' Atqui nos omnia plura habere volumus et id nobis impune est.</TextUnit>
    <TextUnit id="1416" loc="6.3.38">Postea ita dicit: Sed si honorem non aequum est haberi ob eam rem, quod bene facere voluisse quis dicit neque fecit tamen, Rodiensibus oberit, quod non male fecerunt, sed quia voluisse dicuntur facere?</TextUnit>
    <TextUnit id="1417" loc="6.3.39">His argumentis Tiro Tullius M. Catonem contendere et conficere dicit Rodiensibus quoque impune esse debere, quod hostes quidem esse populi Romani voluissent, ut qui maxime  non fuissent.</TextUnit>
    <TextUnit id="1418" loc="6.3.40">Dissimulari autem non posse ait quin paria et consimilia non sint, plus quingenta iugera habere velle, quod plebiscito Stolonis prohibitum fuit, et bellum iniustum atque impium populo Romano facere velle, neque item infitiari posse quin alia causa in praemio sit, alia in poenis.</TextUnit>
    <TextUnit id="1419" loc="6.3.41">Nam beneficia, inquit, promissa opperiri oportet neque ante remunerari quam facta sint, iniurias autem imminentis praecavisse iustum est quam expectavisse.</TextUnit>
    <TextUnit id="1420" loc="6.3.42">Summa enim professio stultitiae, inquit, est, non ire obviam sceleribus cogitatis, sed manere opperirique ut, cum admissa et perpetrata fuerint, tum denique, ubi quae facta sunt infecta fieri non possunt, poeniantur.</TextUnit>
    <TextUnit id="1421" loc="6.3.43">Haec Tiro in Catonem non nimis frigide neque sane inaniter;</TextUnit>
    <TextUnit id="1422" loc="6.3.44">sed enim Cato non nudam nec solitariam nec inprotectam hanc ἐπαγωγήν facit, sed multis eam modis praefulcit multisque aliis argumentis convelat et, quia non Rodiensibus magis quam reipublicae consultabat, nihil sibi dictu factuque in ea re turpe duxit, quin omni sententiarum via servatum ire socios niteretur.</TextUnit>
    <TextUnit id="1423" loc="6.3.45">Ac primum ea non incallide conquisivit, quae non iure naturae aut iure gentium fieri prohibentur, sed iure legum rei alicuius medendae aut temporis causa iussarum; sicut est de numero pecoris et de modo agri praefinito.</TextUnit>
    <TextUnit id="1424" loc="6.3.46">In quibus rebus quod prohibitum est fieri  quidem per leges non licet; velle id tamen facere, si liceat, inhonestum non est.</TextUnit>
    <TextUnit id="1425" loc="6.3.47">Atque eas res contulit sensim miscuitque cum eo, quod neque facere neque velle per sese honestum est; tum deinde, ne disparilitas conlationis evidens fieret, pluribus id propugnaculis defensat, neque tenues istas et enucleatas voluntatum in rebus illicitis reprehensiones, qualia in philosophorum otio disputantur, magni facit, sed id solum summa ope nititur, ut causa Rodiensium, quorum amicitiam retineri ex republica fuit, aut aequa iudicaretur aut quidem certe ignoscenda. Atque interim neque fecisse Rodienses bellum neque facere voluisse dicit, interim autem facta sola censenda dicit atque in iudicium vocanda, sed voluntates nudas inanesque neque legibus neque poenis fieri obnoxias; interdum tamen, quasi deliquisse eos concedat, ignosci postulat et ignoscentias utiles esse rebus humanis docet ac, nisi ignoscant, metus in republica rerum novarum movet; sed enim contra, si ignoscatur, conservatum iri ostendit populi Romani magnitudinem.</TextUnit>
    <TextUnit id="1426" loc="6.3.48">Superbiae quoque crimen, quod tunc praeter cetera in senatu Rodiensibus obiectum erat, mirifica et prope divina responsionis figura elusit et eluit.</TextUnit>
    <TextUnit id="1427" loc="6.3.49">Verba adeo ipsa ponemus Catonis, quoniam Tiro ea praetermisit:</TextUnit>
    <TextUnit id="1428" loc="6.3.50">Rodiensis superbos esse aiunt, id obiectantes quod mihi et liberis meis minime dici velim. Sint sane superbi. Quid id ad nos  attinet? Idne irascimini, si quis superbior est quam nos?</TextUnit>
    <TextUnit id="1429" loc="6.3.51">Nihil prorsus hac compellatione dici potest neque gravius neque munitius adversus homines superbissimos facta, qui superbiam in sese amarent, in aliis reprehenderent.</TextUnit>
    <TextUnit id="1430" loc="6.3.52">Praeterea animadvertere est, in tota ista Catonis oratione omnia disciplinarum rhetoricarum arma atque subsidia mota esse; sed non proinde ut in decursibus ludicris aut simulacris proeliorum voluptariis fieri videmus. Non enim, inquam, distincte nimis atque compte atque modulate res acta est, sed quasi in ancipiti certamine, cum sparsa acies est, multis locis Marte vario pugnatur, sic in ista tum causa Cato, cum superbia illa Rodiensium famosissima multorum odio atque invidia flagraret, omnibus promisce tuendi atque propugnandi modis usus est, et nunc ut optime meritos commendat, nunc tamquam si innocentes purgat, nunc ne bona divitiaeque eorum expetantur obiurgat, nunc quasi sit erratum deprecatur, nunc ut necessarios reipublicae ostentat, nunc clementiae, nunc mansuetudinis maiorum, nunc utilitatis publicae commonefacit.</TextUnit>
    <TextUnit id="1431" loc="6.3.53">Eaque omnia distinctius numerosiusque fortassean dici potuerint, fortius atque vividius potuisse dici non videntur.</TextUnit>
    <TextUnit id="1432" loc="6.3.54">Inique igitur Tiro Tullius, quod ex omnibus facultatibus tam opulentae orationis, aptis inter sese et cohaerentibus, parvum quippiam nudumque sumpsit, quod obtrectaret tamquam non  dignum M. Catone fuerit, quod delictorum non perpetratorum voluntates non censuerit poeniendas.</TextUnit>
    <TextUnit id="1433" loc="6.3.55">Commodius autem rectiusque de his meis verbis, quibus Tullio Tironi respondimus, existimabit iudiciumque faciet, qui et orationem ipsam totam Catonis acceperit in manus et epistulam Tironis ad Axium scriptam requirere et legere curaverit. Ita enim nos sincerius exploratiusque vel corrigere poterit vel probare.</TextUnit>
    <TextUnit id="1434" loc="6.4.4arg">Cuiusmodi servos et quam ob causam Caelius Sabinus, iuris civilis auctor, pilleatos vendundari solitos scripserit; et quae mancipia sub corona more maiorum venierint; atque id ipsum sub corona quid sit.</TextUnit>
    <TextUnit id="1435" loc="6.4.1">PILLEATOS servos venum solitos ire, quorum nomine venditor nihil praestaret, Caelius Sabinus iurisperitus scriptum reliquit.</TextUnit>
    <TextUnit id="1436" loc="6.4.2">Cuius rei causam esse ait, quod eiusmodi condicionis mancipia insignia esse in vendundo deberent, ut emptores errare et capi non possent, neque lex vendundi opperienda esset, sed oculis iam praeciperent quodnam esset mancipiorum genus;</TextUnit>
    <TextUnit id="1437" loc="6.4.3">Sicuti, inquit, antiquitus mancipia iure belli capta coronis induta veniebant et idcirco dicebantur 'sub corona' venire. Namque ut ea corona signum erat captivorum venalium, ita pilleus impositus demonstrabat eiusmodi servos vendundari, quorum nomine emptori venditor nihil praestaret.</TextUnit>
    <TextUnit id="1438" loc="6.4.4">Est autem alia rationis opinio cur dici solitum sit captivos sub corona vendundari, quod milites custodiae causa captivorum venalium greges circumstarent eaque circumstatio militum corona appellata sit.</TextUnit>
    <TextUnit id="1439" loc="6.4.5">Sed id magis verum esse quod supra dixi, M. Cato in libro quem composuit De Re militari docet. Verba sunt haec Catonis: Ut populus sua opera potius ob rem bene gestam coronatus supplicatum eat quam re male gesta coronatus veniat.</TextUnit>
    <TextUnit id="1440" loc="6.5.5arg">Historia de Polo histrione memoratu digna.</TextUnit>
    <TextUnit id="1441" loc="6.5.1">HISTRIO in terra Graecia fuit fama celebri, qui gestus et vocis claritudine et venustate ceteris antistabat;</TextUnit>
    <TextUnit id="1442" loc="6.5.2">nomen fuisse aiunt Polum, tragoedias poetarum nobilium scite atque asseverate actitavit.</TextUnit>
    <TextUnit id="1443" loc="6.5.3">Is Polus unice amatum filium morte amisit.</TextUnit>
    <TextUnit id="1444" loc="6.5.4">Eum luctum quoniam satis visus est eluxisse, rediit ad quaestum artis.</TextUnit>
    <TextUnit id="1445" loc="6.5.5">In eo tempore Athenis Electram Sophoclis acturus, gestare urnam quasi cum Oresti ossibus debebat.</TextUnit>
    <TextUnit id="1446" loc="6.5.6">Ita compositum fabulae argumentum est, ut veluti  fratris reliquias ferens Electra comploret commisereaturque interitum eius existimatum.</TextUnit>
    <TextUnit id="1447" loc="6.5.7">Igitur Polus, lugubri habitu Electrae indutus, ossa atque urnam e sepulcro tulit filii et, quasi Oresti amplexus, opplevit omnia non simulacris neque imitamentis, sed luctu atque lamentis veris et spirantibus.</TextUnit>
    <TextUnit id="1448" loc="6.5.8">Itaque cum agi fabula videretur, dolor actus est.</TextUnit>
    <TextUnit id="1449" loc="6.6.6arg">Quid de quorundam sensuum naturali defectione Aristoteles scripserit.</TextUnit>
    <TextUnit id="1450" loc="6.6.1">Ex quinque his sensibus quos animantibus natura tribuit, visu, auditu, gustu, tactu, odoratu, quas Graeci αἰσθήσεις appellant, quaedam animalium alia alio carent et aut caeca natura gignuntur aut inodora inauritave.</TextUnit>
    <TextUnit id="1451" loc="6.6.2">Nullum autem ullum gigni animal Aristoteles dicit, quod aut gustus sensu careat, aut tactus.</TextUnit>
    <TextUnit id="1452" loc="6.6.3">Verba ex libro eius, quem περὶ μνήμης composuit, haec sunt:τὴν δὲ ἁφὴν καὶ τὴν γεῦσιν πάντα ἔχει, πλὴν εἴ τι τῶν ζώων ἀτελές.</TextUnit>
    <TextUnit id="1453" loc="6.7.7arg">An affatim, quasi admodum, prima acuta pronuntiandum sit; et quaedam itidem non incuriose tractata super aliarum vocum accentibus.</TextUnit>
    <TextUnit id="1454" loc="6.7.1">ANNIANUS poeta praeter ingenii amoenitates litterarum quoque veterum et rationum in litteris oppido quam peritus fuit et sermocinabatur mira quadam et scita suavitate.</TextUnit>
    <TextUnit id="1455" loc="6.7.2">Is affatim, ut admodum, prima acuta, non media, pronuntiabat atque ita veteres locutos censebat.</TextUnit>
    <TextUnit id="1456" loc="6.7.3">Itaque se audiente Probum grammaticum hos versus in Plauti Cistellaria legisse dicit:  Pótine tu homo fácinus facere strénuum?—Aliorum áffatim est. Qui faciant; sane égo me nolo fórtem perhiberi virum, causamque esse huic accentui dicebat,</TextUnit>
    <TextUnit id="1457" loc="6.7.4">quod affatim non essent duae partes orationis, sed utraque pars in unam vocem coaluisset, sicuti in eo quoque quod exadversum dicimus secundam syllabam debere acui existimabat, quoniam una, non duae essent partes orationis; atque ita oportere apud Terentium legi dicebat in his versibus:  In quo haéc discebat lúdo, exadversúm loco  Tostrina erat quaedam.</TextUnit>
    <TextUnit id="1458" loc="6.7.5">Addebat etiam quod ad praeverbium tum ferme acueretur, cum significaret ἐπίτασιν, quam intentionem nos dicimus, sicut adfabre et admodum et adprobe dicuntur.</TextUnit>
    <TextUnit id="1459" loc="6.7.6">Cetera quidem satis commode Annianus. Sed si hanc particulam semper, cum intentionem significaret, acui putavit, non id perpetuum videtur;</TextUnit>
    <TextUnit id="1460" loc="6.7.7">nam et adpotus cum dicimus et adprimus et adprime, intentio in his omnibus demonstratur, neque tamen ad particula satis commode accentu acuto pronuntiatur.</TextUnit>
    <TextUnit id="1461" loc="6.7.8">Adprobus tamen, quod significat valde probus, non infitias eo quin prima syllaba acui debeat.</TextUnit>
    <TextUnit id="1462" loc="6.7.9">Caecilius in comoedia quae inscribitur Triumphus vocabulo isto utitur:  Hiérocles hospes ést mi adulescens ádprobus.</TextUnit>
    <TextUnit id="1463" loc="6.7.10">Num igitur in istis vocibus quas non acui diximus, ea causa est, quod syllaba insequitur natura longior, quae non ferme patitur acui priorem in vocabulis syllabarum plurium quam duarum?</TextUnit>
    <TextUnit id="1464" loc="6.7.11">Adprimum autem longe primum L. Livius in Odyssia dicit in hoc versu:  Ibidemque vir summus adprimus Patroclus.</TextUnit>
    <TextUnit id="1465" loc="6.7.12">Idem Livius in Odyssia praemodum dicit, quasi admodum; parcentes, inquit, praemodum, quod significat supra modum, dictumque est quasi praeter modum; in quo scilicet prima syllaba acui debebit.</TextUnit>
    <TextUnit id="1466" loc="6.8.8arg">Res ultra fidem tradita super amatore delphino et puero amato.</TextUnit>
    <TextUnit id="1467" loc="6.8.1">Delphinos venerios esse et amasios non modo historiae veteres, sed recentes quoque memoriae declarant.</TextUnit>
    <TextUnit id="1468" loc="6.8.2">Nam et sub Caesare Augusto in Puteolano mari, ut Apion scriptum reliquit, et aliquot saeculis ante apud Naupactum, ut Theophrastus tradidit, amatores flagrantissimi delphinorum cogniti compertique sunt.</TextUnit>
    <TextUnit id="1469" loc="6.8.3">Neque hi amaverunt quod sunt ipsi genus, sed pueros forma liberali in naviculis forte aut in vadis litorum conspectos miris et humanis modis arserunt.</TextUnit>
    <TextUnit id="1470" loc="6.8.4">Verba subscripsi ̓απίωνος, eruditi viri, ex Aegyptiacorum libro quinto, quibus delphini amantis et pueri non abhorrentis consuetudines, lusus, gestationes, aurigationes refert eaque omnia sese ipsum multosque alios vidisse dicit:</TextUnit>
    <TextUnit id="1471" loc="6.8.5">αὐτὸς δ' αὖ εἶδον περὶ δικαιαρχίας παιδός —̔υάκινθος ἐκαλεῖτο—πόθοις ἐπτοημένον δελφῖνα. προσσαίνει τὴν φωνὴν αὐτοῦ τὴν ψυχὴν πτερούμενος ἐντὸς τάς τε ἀκάνθας ὑποστέλλων, μή τι τοῦ ποθουμένου χρωτὸς ἀμύξη φειδόμενος, ἱππηδόν τε περιβεβηκότα μέχρι διακοσίων ἀνῆγε σταδίων. ἐξεχεῖτο ἡ ̔ρώμη καὶ πᾶσα ̓ιταλία τῆς ̓αφροδίτης ξυνορῶντες ἡνιοχούμενον ἰχθύν.</TextUnit>
    <TextUnit id="1472" loc="6.8.6">Ad hoc adicit rem non minus mirandam. Postea, inquit, idem ille puer δελφι-  νερώμενος morbo adfectus obit suum diem. At ille amans,</TextUnit>
    <TextUnit id="1473" loc="6.8.7">ubi saepe ad litus solitum adnavit et puer, qui in primo vado adventum eius opperiri consueverat, nusquam fuit, desiderio tabuit exanimatusque est et in litore iacens inventus ab his qui rem cognoverant, in sui pueri sepulcro humatus est.</TextUnit>
    <TextUnit id="1474" loc="6.9.9arg">Peposci et memordi, pepugi et spepondi et cecurri plerosque veterum dixisse, non, uti postea receptum est dicere, per a aut per u litteram in prima syllaba positam, atque id eos Graecae rationis exemplo dixisse; praeterea notatum quod viri non indocti neque ignobiles a verbo descendo non descendi, sed descendidi dixerunt.</TextUnit>
    <TextUnit id="1475" loc="6.9.1">POPOSCI, momordi, pupugi, cucurri probabiliter dici videtur atque ita nunc omnes ferme doctiores hisce verbis utuntur.</TextUnit>
    <TextUnit id="1476" loc="6.9.2">Sed Q. Ennius in Saturis memorderit dixit per e litteram, non momorderit:  Meum (inquit) nón est, ac si mé canis memórderit.</TextUnit>
    <TextUnit id="1477" loc="6.9.3">Item Laberius in Gallis:  De íntegro património meo céntum milia númmum Memórdi.</TextUnit>
    <TextUnit id="1478" loc="6.9.4">Item idem Laberius in Coloratore:  Itáque leni pruná percoctus símul sub dentes Múlieris Veni, bis, ter memórdit.</TextUnit>
    <TextUnit id="1479" loc="6.9.5">Item P. Nigidius De Animalibus libro II.: Ut serpens si memordit, gallina diligitur et opponitur.</TextUnit>
    <TextUnit id="1480" loc="6.9.6">Item Plautus in Aulularia:  Ut ádmemordit hóminem.</TextUnit>
    <TextUnit id="1481" loc="6.9.7">Sed idem Plautus in Trigeminis neque praememordisse neque praemomordisse dicit, sed praemorsisse:  Nisi fugissem (inquit) in médium, credo, praémorsisset.</TextUnit>
    <TextUnit id="1482" loc="6.9.8">Item Atta in Conciliatrice:  Ursum sé memordisse aútumat.</TextUnit>
    <TextUnit id="1483" loc="6.9.9">Peposci quoque, non poposci, Valerius Antias libro Annalium XLV. scriptum reliquit: Denique Licinius tribunus plebi perduellionis ei diem dixit et comitiis diem a M. Marcio praetore peposcit. Pepugero aeque Atta in Aedilicia dicit:</TextUnit>
    <TextUnit id="1484" loc="6.9.10">Sed sí pepugero, métuet.</TextUnit>
    <TextUnit id="1485" loc="6.9.11">Aelium quoque Tuberonem libro Ad C. Oppium scripto occecurrit dixisse, Probus adnotavit et haec eius verba apposuit: Si generalis species occecurrerit.</TextUnit>
    <TextUnit id="1486" loc="6.9.12">Idem Probus Valerium Antiatem libro Historiarum XXII. speponderant scripsisse annotavit verbaque eius haec posuit: Tiberius  Gracchus, qui quaestor C. Mancino in Hispania fuerat, et ceteri qui pacem speponderant.</TextUnit>
    <TextUnit id="1487" loc="6.9.13">Ratio autem istarum dictionum haec esse videri potest: quoniam Graeci in quadam specie praeteriti temporis, quod παρακείμενον appellant, secundam verbi litteram in e plerumque vertunt, ut γράφω γέγραφα, ποιῶ πεποίηκα, λαλῶ λελάληκα, κρατῶ κεκράτηκα, λούω λέλουκα, sic igitur mordeo memordi, posco peposci,</TextUnit>
    <TextUnit id="1488" loc="6.9.14">tendo tetendi, tango tetigi, pungo pepugi, curro cecurri, tollo tetuli, spondeo spepondi facit.</TextUnit>
    <TextUnit id="1489" loc="6.9.15">Sic M. Tullius et C. Caesar mordeo memordi, pungo pepugi, spondeo spepondi dixerunt. Praeterea inveni, a verbo scindo simili ratione non sciderat,</TextUnit>
    <TextUnit id="1490" loc="6.9.16">sed sciciderat, dictum esse. L. Accius in Sotadicorum libro I. sciciderat dicit. Verba haec sunt:  Num érgo aquila ita, ut hi praedicánt, sciciderat Péctus?</TextUnit>
    <TextUnit id="1491" loc="6.9.17">Ennius quoque in Melanippa:  cum saxum scíciderit.  Valerius Antias in libro Historiarum LXXV. verba haec scripsit: Deinde funere locato ad forum descendidit.</TextUnit>
    <TextUnit id="1492" loc="6.9.18">Laberius quoque in Catulario ita scripsit:  égo mirabar, quómodo mammae mihi Déscendiderant * * *</TextUnit>
    <TextUnit id="1493" loc="6.10.10arg">Ut ususcapio copulate recto vocabuli casu dicitur, ita pignoriscapio coniuncte eadem vocabuli forma dictum esse.</TextUnit>
    <TextUnit id="1494" loc="6.10.1">UT haec ususcapio dicitur copulato vocabulo, a littera in eo tractim pronuntiata, ita pignoriscapio iuncte et producte dicebatur.</TextUnit>
    <TextUnit id="1495" loc="6.10.2">Verba Catonis sunt ex primo Epistolicarum Quaestionum: Pignoriscapio ob aes militare, quod aes a tribuno aerario miles accipere debebat, vocabulum seorsum fit.</TextUnit>
    <TextUnit id="1496" loc="6.10.3">Per quod satis dilucet, hane capionem posse dici, quasi hanc captionem, et in usu et in pignore.</TextUnit>
    <TextUnit id="1497" loc="6.11.11arg">Neque levitatem neque nequitiam ea significatione esse qua in vulgi sermonibus dicuntur.</TextUnit>
    <TextUnit id="1498" loc="6.11.1">LEVITATEM plerumque nunc pro inconstantia et mutabilitate dici audio et nequitiam pro sollertia astutiaque.</TextUnit>
    <TextUnit id="1499" loc="6.11.2">Sed veterum hominum qui proprie atque integre locuti sunt leves dixerunt, quos vulgo nunc viles et nullo honore dignos dicimus, et levitatem appellaverunt proinde quasi vilitatem et  nequam hominem nihili rei neque frugis bonae, quod genus Graeci fere ἄσωτον vel ἀκόλαστον dicunt.</TextUnit>
    <TextUnit id="1500" loc="6.11.3">Qui exempla horum verborum requirit, ne in libris nimium remotis quaerat, inveniet ea in M. Tullii secunda Antonianarum.</TextUnit>
    <TextUnit id="1501" loc="6.11.4">Nam cum genus quoddam sordidissimum vitae atque victus M. Antoni demonstraturus esset, quod in caupona delitisceret, quod ad vesperum perpotaret, quod ore involuto iter faceret ne cognosceretur, haec aliaque eiusdemmodi cum in eum dicturus esset: Videte, inquit, hominis levitatem, tamquam prorsus ista dedecora hoc convicio in homine notarentur.</TextUnit>
    <TextUnit id="1502" loc="6.11.5">At postea, cum in eundem Antonium probra quaedam alia ludibriosa et turpia ingessisset, ad extremum hoc addidit: O hominem nequam! nihil enim magis proprie possum dicere.</TextUnit>
    <TextUnit id="1503" loc="6.11.6">Sed ex eo loco M. Tullii verba compluscula libuit ponere: At videte levitatem hominis! Cum hora diei decima fere ad Saxa Rubra venisset, delituit in quadam cauponula atque ibi se occultans perpotavit ad vesperum; inde cisio celeriter ad urbem advectus, domum venit ore involuto. Ianitor rogat: Quis tu? ' 'A Marco tabellarius.' Confestim ad eam cuius causa venerat deducitur eique epistulam tradit. Quam illa cum legeret flens— erat enim scripta amatorie, caput autem litterarum  hoc erat: sibi cum illa mima posthac nihil futurum, omnem se amorem abiecisse illim atque in hanc transfudisse— cum mulier fleret uberius, homo misericors ferre non potuit: caput aperuit, in collum invasit. O hominem nequam!—nihil enim magis proprie possum dicere; ergo ut te catamitum nec opinato cum ostendisses, praeter spem mulier aspiceret, idcirco urbem terrore nocturno, Italiam multorum dierum metu perturbasti?</TextUnit>
    <TextUnit id="1504" loc="6.11.7">Consimiliter Q. quoque Claudius in primo Annalium nequitiam appellavit luxum vitae prodigum effusumque in hisce verbis: Persuadent i cuidam adulescenti Lucano, qui adprime summo genere gnatus erat, sed luxuria et nequitia pecuniam magnam consumpserat.</TextUnit>
    <TextUnit id="1505" loc="6.11.8">M. Varro in libris De Lingua Latina, Ut ex ' non' et ex ' volo,' inquit, 'nolo, sic ex 'ne' et 'quicquam,' media syllaba extrita, compositum est ' nequam.'</TextUnit>
    <TextUnit id="1506" loc="6.11.9">P. Africanus Pro se contra Tiberium Asellum de multa ad populum: Omnia mala, probra, flagitia, quae homines faciunt, in duabus rebus sunt, malitia atque nequitia. Utrum defendis, malitiam an nequitiam an utrumque simul? Si nequitiam defendere vis, licet; si tu in uno scorto maiorem pecuniam absumpsisti quam quanti omne instrumentum fundi Sabini in censum  dedicavisti; si hoc ita est, qui spondet mille nummum? si tu plus tertia parte pecuniae paternae perdidisti atque absumpsisti in flagitiis; si hoc ita est, qui spondet mille nummum? Non vis nequitiam. Age malitiam saltem defende. Si tu verbis conceptis coniuravisti sciens sciente animo tuo; si hoc ita est, qui spondet mille nummum?</TextUnit>
    <TextUnit id="1507" loc="6.12.12arg">De tunicis chiridotis; quod earum usum P. Africanus Sulpicio Gallo obiecit</TextUnit>
    <TextUnit id="1508" loc="6.12.1">TUNICIS uti virum prolixis ultra brachia et usque in primores manus ac prope in digitos, Romae atque in omni Latio indecorum fuit.</TextUnit>
    <TextUnit id="1509" loc="6.12.2">Eas tunicas Graeco vocabulo nostri chiridotas "appellaverunt feminisque solis vestem longe lateque diffusam non indecere existimaverunt ad ulnas cruraque adversus oculos protegenda.</TextUnit>
    <TextUnit id="1510" loc="6.12.3">Viri autem Romani primo quidem sine tunicis toga sola amicti fuerunt; postea substrictas et breves tunicas citra umerum desinentis habebant, quod genus Graeci dicunt ἐξωμίδας.</TextUnit>
    <TextUnit id="1511" loc="6.12.4">Hac antiquitate indutus P. Africanus, Pauli filius, vir omnibus bonis artibus atque omni virtute praeditus,  P. Sulpicio Gallo, homini delicate, inter pleraque alia, quae obiectabat, id quoque probro dedit, quod tunicis uteretur manus totas operientibus.</TextUnit>
    <TextUnit id="1512" loc="6.12.5">Verba sunt haec Scipionis: Nam qui cotidie unguentatus adversum speculum ornetur, cuius supercilia radantur, qui barba vulsa feminibusque subvulsis ambulet, qui in conviviis adulescentulus cum amatore, cum chiridota tunica interior accubuerit, qui non modo vinosus, sed virosus quoque sit, eumne quisquam dubitet, quin idem fecerit quod cinaedi facere solent?</TextUnit>
    <TextUnit id="1513" loc="6.12.6">Vergilius quoque tunicas huiuscemodi quasi femineas, probrosas criminatur:  Et tunicae (inquit) manicas et habent redimicula mitrae.</TextUnit>
    <TextUnit id="1514" loc="6.12.7">Q. quoque Ennius Carthaginiensium tunicatam iuventuten non videtur sine probro dixisse.</TextUnit>
    <TextUnit id="1515" loc="6.13.13arg">Quem classicum dicat M. Cato, quem infra classem.</TextUnit>
    <TextUnit id="1516" loc="6.13.1">CLASSICI dicebantur non omnes qui in quinque classibus erant, sed primae tantum classis homines, qui centum et viginti quinque milia aeris ampliusve censi erant.</TextUnit>
    <TextUnit id="1517" loc="6.13.2">Infra classes autem appellabantur secundae classis ceterarumque omnium classium, qui  minore summa aeris, quam quod supra dixi, censebantur.</TextUnit>
    <TextUnit id="1518" loc="6.13.3">Hoc eo strictim notavi, quoniam in M. Catonis oratione, Qua Voconiam legem suasit, quaeri solet quid sit classicus, quid infra classem.</TextUnit>
    <TextUnit id="1519" loc="6.14.14arg">De tribus dicendi generibus; ac de tribus philosophis qui ab Atheniensibus ad senatum Romam legati missi sunt.</TextUnit>
    <TextUnit id="1520" loc="6.14.1">ET in carmine et in soluta oratione genera dicendi probabilia sunt tria, quae Graeci χαρακτῆρας vocant nominaque eis fecerunt ἁδρόν, ἰσχνόν, μέσον.</TextUnit>
    <TextUnit id="1521" loc="6.14.2">Nos quoque (quem primum posuimus uberem vocamus, secundum gracilem, tertium mediocrem.</TextUnit>
    <TextUnit id="1522" loc="6.14.3">Uberi dignitas atque amplitudo est, gracili venustas et subtilitas, medius in confinio est utriusque modi particeps.</TextUnit>
    <TextUnit id="1523" loc="6.14.4">His singulis orationis virtutibus vitia agnata sunt pari numero, quae earum modum et habitum simulacris falsis ementiuntur.</TextUnit>
    <TextUnit id="1524" loc="6.14.5">Sic plerumque sufflati atque tumidi fallunt pro uberibus, squalentes et ieiunidici pro gracilibus, incerti et ambigui pro mediocribus.</TextUnit>
    <TextUnit id="1525" loc="6.14.6">Vera autem et propria huiuscemodi formarum exempla in Latina lingua M. Varro esse dicit ubertatis Pacuvium, gracilitatis Lucilium, mediocritatis Terentium.</TextUnit>
    <TextUnit id="1526" loc="6.14.7">Sed ea ipsa genera dicendi iam antiquitus tradita ab Homero sunt tria in tribus: magnificum  in Ulixe et ubertum, subtile in Menelao et cohibitum, mixtum moderatumque in Nestore.</TextUnit>
    <TextUnit id="1527" loc="6.14.8">Animadversa eadem tripertita varietas est in tribus philosophis quos Athenienses Romam ad senatum legaverant, inpetratum uti multam remitteret, quam fecerat is propter Oropi vastationem. Ea multa fuerat talentum fere quingentum.</TextUnit>
    <TextUnit id="1528" loc="6.14.9">Erant isti philosophi Carneades ex Academia, Diogenes Stoicus. Critolaus Peripateticus. Et in senatum quidem introducti interprete usi sunt C. Acilio senatore; sed ante ipsi seorsum quisque ostentandi gratia magno conventu hominum dissertaverunt.</TextUnit>
    <TextUnit id="1529" loc="6.14.10">Tum admirationi fuisse aiunt Rutilius et Polybius philosophorum trium sui cuiusque generis facundiam. Violenta, inquiunt, et rapida Carneades dicebat, scita et teretia Critolaus, modesta Diogenes et sobria.</TextUnit>
    <TextUnit id="1530" loc="6.14.11">Unumquodque autem genus, ut diximus, cum caste pudiceque ornatur, fit illustrius, cum fucatur atque praelinitur, fit praestigiosum.</TextUnit>
    <TextUnit id="1531" loc="6.15.15arg">Quam severe moribus maiorum in fares vindicatum sit; et quid scripserit Mucius Scaevola super eo quod servandum datum commodatumve esset.</TextUnit>
    <TextUnit id="1532" loc="6.15.1">LABEO in libro De Duodecim Tabulis secundo acria et severa iudicia de furtis habita esse apud veteres  scripsit, idque Brutum solitum dicere, et furti damnatum esse qui iumentum aliorsum duxerat quam quo utendum acceperat, item qui longius produxerat quam in quem locum petierat.</TextUnit>
    <TextUnit id="1533" loc="6.15.2">Itaque Q. Scaevola, in librorum quos De iure Civili composuit XVI., verba haec posuit: Quod cui servandum datum est, si id usus est, sive quod utendum accepit, ad aliam rem atque accepit usus est, furti se obligavit.</TextUnit>
    <TextUnit id="1534" loc="6.16.16arg">Locus exscriptus ex satura M. Varronis, quae περὶ ̓εδεσμάτων inscripta est, de peregrinis ciborum generibus; et appositi versus Euripidi, quibus delicatorum hominum luxuriantem gulam confutavit.</TextUnit>
    <TextUnit id="1535" loc="6.16.1">M. VARRO, in satura quam περὶ ̓εδεσμάτων inscripsit, lepide admodum et scite factis versibus cenarum, ciborum exquisitas delicias comprehendit.</TextUnit>
    <TextUnit id="1536" loc="6.16.2">Nam pleraque id genus, quae helluones isti terra et mari conquirunt, exposuit inclusitque in numeros senarios.</TextUnit>
    <TextUnit id="1537" loc="6.16.3">Et ipsos quidem versus, cui otium erit in libro quo dixi positos legat;</TextUnit>
    <TextUnit id="1538" loc="6.16.4">genera autem nominaque edulium et domicilia ciborum omnibus aliis praestantia, quae profunda ingluvies vestigavit, quae Varro obprobrans exsecutus est, haec sunt ferme, quantum nobis memoriae est pavus e Samo,</TextUnit>
    <TextUnit id="1539" loc="6.16.5">Phrygia attagena,  grues Melicae, haedus ex Ambracia, pelamys Chalcedonia, muraena Tartesia, aselli Pessinuntii, ostrea Tarenti, pectunculus Siculus, helops Rhodius, scari Cilices, nuces Thasiae, palma Aegyptia, glans Hiberica.</TextUnit>
    <TextUnit id="1540" loc="6.16.6">Hanc autem peragrantis gulae et in sucos inquirentis industriam atque has undiquevorsum indagines cuppediarum maiore detestatione dignas censebimus, si versus Euripidi recordemur, quibus saepissime Chrysippus philosophus usus, tamquam ἡδυπαθείας edendi repertas esse, non per usum vitae necessarium, sed per luxum animi parata atque facilia fastidientis per inprobam satietatis lasciviam.</TextUnit>
    <TextUnit id="1541" loc="6.16.7">Versus Euripidi adscribendos putavi:  ̓επεὶ τί δεῖ βροτοῖσι, πλὴν δυεῖν μόνον, δήμητρος ἀκτῆς, πώματός θ' ὑδρηχόου, ̔́απερ πάρεστι καὶ πεφυχ' ἡμᾶς τρέφειν; ̔͂ων οὐκ ἀπαρκεῖ πλησμονή. τρυφῇ δέ τοι ̓́αλλων ἐδεστῶν μηχανὰς θηρώμεθα.</TextUnit>
    <TextUnit id="1542" loc="6.17.17arg">Sermo habitus cum grammatico insolentiarum et inperitiarum pleno de significatione vocabuli quod est obnoxius; deque eius vocis origine.</TextUnit>
    <TextUnit id="1543" loc="6.17.1">PERCONTABAR Romae quempiam grammaticum primae in docendo celebritatis, non hercle  experiundi vel temptandi gratia, sed discendi magis studio et cupidine, quid significaret obnoxius quaeque eius vocabuli origo ac ratio esset.</TextUnit>
    <TextUnit id="1544" loc="6.17.2">Atque ille aspicit me, inludens levitatem quaestionis pravitatemque: Obscuram, inquit, sane rem quaeris multaque prorsus vigilia indagandam!</TextUnit>
    <TextUnit id="1545" loc="6.17.3">Quis adeo tam linguae Latinae ignarus est, quin sciat eum dici 'obnoxium ' cui quid ab eo cui esse ' obnoxius' dicitur incommodari et noceri potest, ut qui habeat aliquem noxae, id est culpae suae, conscium? Quin potius, inquit, haec mittis nugalia et affers ea quae digna quaeri tractarique sint?</TextUnit>
    <TextUnit id="1546" loc="6.17.4">Tum vero ego permotus, agendum iam oblique, ut cum homine stulto, existimavi et Cetera, inquam, vir doctissime, remotiora gravioraque si discere et scire debuero, quando mihi usus venerit, tum quaeram ex te atque discam; sed enim quia dixi saepe 'obnoxius' et quid dicerem nescivi, didici ex te et scire nunc coepi quod non ego omnium solus, ut tibi sum visus, ignoravi, sed, ut res est, Plautus quoque, homo linguae atque elegantiae in verbis Latinae princeps, quid esset 'obnoxius' nescivit; versus enim est in Sticho illius ita. scriptus:  nunc ego hercle perii pláne, non obnóxie,  quod minime congruit cum ista, quam me docuisti,  significatione; composuit enim Plautus tamquam duo inter se contraria plane' et 'obnoxie,' quod a tua significatione longe abest."</TextUnit>
    <TextUnit id="1547" loc="6.17.5">Atque ille grammaticus satis ridicule, quasi obnoxius et obnoxie non declinatione sola, sed re atque sententia differrent, Ego, inquit, dixi quid esset 'obnoxius,' non quid ' obnoxie.'</TextUnit>
    <TextUnit id="1548" loc="6.17.6">At tunc ego admirans insolentis hominis inscitiam, Mittamus, inquam, sicuti vis, quod Plautus ' obnoxie ' dixit, si id nimis esse remotum putas,</TextUnit>
    <TextUnit id="1549" loc="6.17.7">atque illud quoque praetermittamus, quod Sallustius in Catilina scribit:</TextUnit>
    <TextUnit id="1550" loc="6.17.8">'Minari etiam ferro, ni sibi obnoxia foret,' et quod videtur novius pervulgatiusque esse, id me doce. Versus enim Vergilii sunt notissimi:  Nam neque tunc astris acies obtunsa videri,  Nec fratris radiis obnoxia surgere luna,</TextUnit>
    <TextUnit id="1551" loc="6.17.9">quod tu ais culpae suae conscium.' Alio quoque loco Vergilius verbo isto utitur a tua sententia diverse in his versibus:  iuvat arva videre Non rastris hominum, non ulli obnoxia curae; cura enim prodesse arvis solet, non nocere, quod tu de 'obnoxio' dixisti.</TextUnit>
    <TextUnit id="1552" loc="6.17.10">Iam vero illud etiam Q. Enni quo pacto congruere tecum potest, quod scribit in Phoenice in hisce versibus:   Séd virum verá virtute vívere animatum áddecet, Fórtiterque innóxium stare ádversum adversários. Éa libertas ést, qui pectus púrum et firmum géstitat, Áaliae res obnóxiosae nócte in obscurá latent?</TextUnit>
    <TextUnit id="1553" loc="6.17.11">At ille oscitans et alucinanti similis: Nunc, inquit, mihi operae non est. Cum otium erit, revises ad me atque disces quid in verbo isto et Vergilius et Sallustius et Plautus et Ennius senserint.</TextUnit>
    <TextUnit id="1554" loc="6.17.12">At nebulo quidem ille, ubi hoc dixit, digressus est; si quis autem volet non originem solam verbi istius, sed significationem quoque eius varietatemque recensere, ut hoc etiam Plautinum spectet, adscripsi versus ex Asinaria:  Máximas opímitates gaúdio effertíssimas Súis eris ille úna mecum páriet gnatoque ét patri; Ádeo ut aetatem ámbo ambobus nóbis sint obnóxii Nóstro devincti beneficio.</TextUnit>
    <TextUnit id="1555" loc="6.17.13">Qua vero ille grammaticus finitione usus est, ea videtur in verbo tam multiplici unam tantummodo usurpationem eius notasse, quae quidem congruit cum significatu quo Caecilius usus est in Chrysio in his versibus:  quamquam ego mercéde huc conductús tua Advénio, ne tibi me ésse ob eam rem obnóxium Reáre; audibis mále, si maledicís mihi.</TextUnit>
    <TextUnit id="1556" loc="6.18.18arg">De observata custoditaque apud Romanos iurisiurandi sanctimonia; atque inibi de decem captivis, quos Romam Hannibal deiurio ab his accepto legavit.</TextUnit>
    <TextUnit id="1557" loc="6.18.1">IUSIURANDUM apud Romanos inviolate sancteque habitum servatumque est. Id et moribus legibusque multis ostenditur, et hoc, quod dicemus, ei rei non tenue argumentum esse potest.</TextUnit>
    <TextUnit id="1558" loc="6.18.2">Post proelium Cannense Hannibal, Carthaginiensium imperator, ex captivis nostris electos decem Romam misit mandavitque eis pactusque est, ut, si populo Romano videretur, permutatio fieret captivorum et pro his quos alteri plures acciperent, darent argenti pondo libram et selibram.</TextUnit>
    <TextUnit id="1559" loc="6.18.3">Hoc, priusquam proficiscerentur, iusiurandum eos adegit, redituros esse in castra Poenica, si Romani captivos non permutarent.</TextUnit>
    <TextUnit id="1560" loc="6.18.4.5">Veniunt Romam decem captivi. Mandatum Poeni imperatoris in senatu exponunt.</TextUnit>
    <TextUnit id="1561" loc="6.18.6">Permutatio senatui non placita.</TextUnit>
    <TextUnit id="1562" loc="6.18.7">Parentes, cognati adfinesque captivorum amplexi eos postliminio in patriam redisse dicebant statumque eorum integrum incolumemque esse, ac ne ad hostes redire vellent orabant.</TextUnit>
    <TextUnit id="1563" loc="6.18.8">Tum octo ex his postliminium iustum non esse sibi responderunt, quoniam deiurio vincti forent, statimque, uti iurati erant, ad Hannibalem profecti sunt.</TextUnit>
    <TextUnit id="1564" loc="6.18.9">Duo reliqui  Romae manserunt solutosque esse se ac liberator religione dicebant, quoniam, cum egressi castra hostium fuissent, commenticio consilio regressi eodem, tamquam si ob aliquam fortuitam causam, issent atque ita iureiurando satisfacto rursum iniurati abissent.</TextUnit>
    <TextUnit id="1565" loc="6.18.10">Haec eorum fraudulenta calliditas tam esse turpis existimata est, ut contempti vulgo discerptique sint censoresque eos postea omnium notarum et damnis et ignominiis adfecerint, quoniam quod facturos deieraverant non fecissent.</TextUnit>
    <TextUnit id="1566" loc="6.18.11">Cornelius autem Nepos in libro Exemplorum quinto id quoque litteris mandavit, multis in senatu placuisse ut hi qui redire nollent, datis custodibus, ad Hannibalem deducerentur, sed eam sententiam numero plurium quibus id non videretur superatam; eos tamen qui ad Hannibalem non redissent usque adeo intestabiles invisosque fuisse, ut taedium vitae ceperint necemque sibi consciverint.</TextUnit>
    <TextUnit id="1567" loc="6.19.19arg">Historia ex annalibus sumpta de Tiberio Graccho, Gracchorum patre, tribuno plebis; atque inibi tribunicia decreta cum ipsis verbis relata.</TextUnit>
    <TextUnit id="1568" loc="6.19.1">PULCRUM atque liberale atque magnanimum factum Tiberii Sempronii Gracchi in Exemplis repositum est. Id exemplum huiuscemodi est:</TextUnit>
    <TextUnit id="1569" loc="6.19.2">L. Scipioni Asiatico, P. Scipionis Africani superioris fratri, C. Minucius Augurinus tribunus plebi multam irrogavit eumque  ob eam causam praedes poscebat.</TextUnit>
    <TextUnit id="1570" loc="6.19.3">Scipio Africanus fratris nomine ad collegium tribunorum provocabat, petebatque ut virum consularem triumphalemque a collegae vi defenderent.</TextUnit>
    <TextUnit id="1571" loc="6.19.4">Octo tribuni cognita causa decreverunt.</TextUnit>
    <TextUnit id="1572" loc="6.19.5">Eius decreti verba, quae posui, ex annalium monumentis exscripta sunt: Quod P. Scipio Africanus postulavit pro L. Scipione Asiatico fratre, cum contra leges contraque morem maiorum tribunus pl. hominibus accitis per vim inauspicato sententiam de eo tulerit multamque nullo exemplo irrogaverit praedesque eum ob eam rem dare cogat aut, si non det, in vincula duci iubeat, ut eum a collegae vi prohibeamus. Et quod contra collega postulavit ne sibi intercedamus quominus suapte potestate uti liceat, de ea re nostrum sententia omnium ea est: Si L. Cornelius Scipio Asiaticus collegae arbitratu praedes dabit, collegae ne eum in vincula ducat intercedemus; si eius arbitratu praedes non dabit, quominus collega sua potestate utatur non intercedemus.</TextUnit>
    <TextUnit id="1573" loc="6.19.6">Post hoc decretum cum Augurinus tribunus L. Scipionem praedes non dantem prendi et in carcerem duci iussisset, tunc Tiberius Sempronius Gracchus tr. pl., pater Tiberi atque C. Gracchorum, cum P.  Scipioni Africano inimicus gravis ob plerasque in republica dissensiones esset, iuravit palam in amicitiam inque gratiam se cum P. Africano non redisse, atque ita decretum ex tabula recitavit.</TextUnit>
    <TextUnit id="1574" loc="6.19.7">Eius decreti verba haec sunt: Cum L. Cornelius Scipio Asiaticus triumphans hostium duces in carcerem coniectarit, alienum videtur esse dignitate reipublicae, in eum locum imperatorem populi Romani duci, in quem locum ab eo coniecti sunt duces hostium; itaque L. Cornelium Scipionem Asiaticum a collegae vi prohibeo.</TextUnit>
    <TextUnit id="1575" loc="6.19.8">Valerius autem Antias contra hanc decretorum memoriam contraque auctoritates veterum annalium post Africani mortem intercessionem istam pro Scipione Asiatico factam esse a Tiberio Graccho dixit, neque multam irrogatam Scipioni, sed damnatum eum peculatus ob Antiochinam pecuniam, quia praedes non daret, in carcerem duci coeptum atque ita intercedente Graccho exemptum.</TextUnit>
    <TextUnit id="1576" loc="6.20.20arg">Quod Vergilius a Nolanis ob aquam sibi non permissam sustulit e versu suo Nolam et posuit oram; atque ibi quaedam alia de iucunda consonantia litterarum.</TextUnit>
    <TextUnit id="1577" loc="6.20.1">SCRIPTUM in quodam commentario repperi, versus istos a Vergilio ita primum esse recitatos atque editos:   Talem dives arat Capua et vicina Vesevo Nola iugo; postea Vergilium petisse a Nolanis, aquam uti duceret in propinquum rus, Nolanos beneficium petitum non fecisse, poetam offensum nomen urbis eorum, quasi ex hominum memoria, sic ex carmine suo derasisse, oram que pro Nola mutasse atque ita reliquisse;  et vicina Vesevo Ora iugo.</TextUnit>
    <TextUnit id="1578" loc="6.20.2">Ea res verane an falsa sit, non laboro; quin tamen melius suaviusque ad aures sit ora quam Nola, dubium id non est.</TextUnit>
    <TextUnit id="1579" loc="6.20.3">Nam vocalis in priore versu extrema eademque in sequenti prima canoro simul atque iucundo hiatu tractim sonat.</TextUnit>
    <TextUnit id="1580" loc="6.20.4">Est adeo invenire apud nobiles poetas huiuscemodi suavitatis multa, quae appareat navata esse, non fortuita; sed praeter ceteros omnis apud Homerum plurima.</TextUnit>
    <TextUnit id="1581" loc="6.20.5">Uno quippe in loco tales tamque hiantes sonitus in assiduis vocibus pluribus facit:  ̔η δ' ἑτέρη θέρεϊ προρέει εἰκυῖα χαλάζῃ ̓̀η χιόνι ψυχρῇ ἢ ἐξ ὕδατος κρυστάλλῳ, atque item alio loco:  λᾶαν ἄνω ὤθεσκε ποτὶ λόφον.</TextUnit>
    <TextUnit id="1582" loc="6.20.6">Catullus quoque elegantissimus poetarum in hisce versibus:   Minister vetuli puer Falerni, Inger mi calices amariores, Ut lex Postumiae iubet magistrae Ebria acina ebriosioris, cum dicere ebrio posset et, quod erat usitatius, acinum in neutro genere appellare, amans tamen hiatus illius Homerici suavitatem, ebriam dixit propter insequentis a litterae concentum. Qui ebriosa autem Catullum dixisse putant aut ebrioso, nam id quoque temere scriptum invenitur, in libros scilicet de corruptis exemplaribus factos inciderunt.</TextUnit>
    <TextUnit id="1583" loc="6.21.21arg">Quoad vivet quoad que morietur cur id ipsum temporis significent, cum ex duobus sint facta contrariis.</TextUnit>
    <TextUnit id="1584" loc="6.21.1">QUOAD vivet cum dicitur, cum item dicitur quoad morietur, videntur quidem duae res dici contrariae; sed idem atque unum tempus utraque verba demonstrant.</TextUnit>
    <TextUnit id="1585" loc="6.21.2">Item cum dicitur quoad senatus habebitur et quoad senatus dimittetur, tametsi haberi atque dimitti contraria sunt, unum atque id ipsum tamen utroque in verbo ostenditur.</TextUnit>
    <TextUnit id="1586" loc="6.21.3">Tempora enim duo cum inter sese opposita sunt atque ita cohaerentia ut alterius finis cum alterius initio misceatur, non refert utrum per extremitatem prioris an per initium sequentis locus ipse confinis demonstretur.</TextUnit>
    <TextUnit id="1587" loc="6.22.22arg">Quod censores equum adimere soliti sunt equitibus corpulentis et praepinguibus; quaesitumque utrum ea res cum ignominia an incolumi dignitate equitum facta sit.</TextUnit>
    <TextUnit id="1588" loc="6.22.1">NIMIS pingui homini et corpulento censores equum adimere solitos, scilicet minus idoneum ratos esse cum tanti corporis pondere ad faciendum equitis munus.</TextUnit>
    <TextUnit id="1589" loc="6.22.2">Non enim poena id fuit, ut quidam existimant, sed munus sine ignominia remittebatur.</TextUnit>
    <TextUnit id="1590" loc="6.22.3">Tamen Cato, in oratione quam De Sacrificio Commisso scripsit, obicit hanc rem criminosius, uti magis videri possit cum ignominia fuisse.</TextUnit>
    <TextUnit id="1591" loc="6.22.4">Quod si ita accipias, id profecto existimandum est, non omnino inculpatum neque indesidem visum esse, cuius corpus in tam inmodicum modum luxuriasset exuberassetque.</TextUnit>
    <TextUnit id="1592" loc="7.1.1arg">Quem in modum responderit Chrysippus adversum eos qui providentiam consistere negaverunt.</TextUnit>
    <TextUnit id="1593" loc="7.1.1">QUIBUS non videtur mundus dei et hominum causa institutus neque res humanae providentia gubernari, gravi se argumento uti putant cum ita dicunt: Si esset providentia, nulla essent mala. Nihil enim minus aiunt providentiae congruere, quam in eo mundo quem propter homines fecisse dicatur tantam vim esse aerumnarum et malorum.</TextUnit>
    <TextUnit id="1594" loc="7.1.2">Adversus ea Chrysippus cum in libro περὶ προνοίας quarto dissereret, Nihil est prorsus istis, inquit, insubidius, qui opinantur bona esse potuisse,</TextUnit>
    <TextUnit id="1595" loc="7.1.3">si non essent ibidem mala. Nam cum bona malis contraria sint, utraque necessum est opposita inter sese et quasi mutuo adversoque fulta nisu consistere; nullum adeo contrarium est sine contrario altero.</TextUnit>
    <TextUnit id="1596" loc="7.1.4">Quo enim pacto iustitiae sensus esse posset, nisi essent iniuriae? aut quid aliud iustitia est quam iniustitiae privatio? Quid item fortitudo intellegi posset, nisi ex ignaviae adpositione? Quid continentia, nisi ex intemperantiae? Quo item modo prudentia esset, nisi foret contra inprudentia?</TextUnit>
    <TextUnit id="1597" loc="7.1.5">Proinde, inquit,  homines stulti cur non hoc etiam desiderant, ut veritas sit et non sit mendacium? Namque itidem sunt bona et mala, felicitas et infortunitas, dolor et voluptas.</TextUnit>
    <TextUnit id="1598" loc="7.1.6">Alterum enim ex altero, sicuti Plato ait, verticibus inter se contrariis deligatum est; si tuleris unum, abstuleris utrumque.</TextUnit>
    <TextUnit id="1599" loc="7.1.7">Idem Chrysippus in eodem libro tractat consideratque dignumque esse id quaeri putat, εἰ αἱ τῶν ἀνθρώπων νόσοι κατὰ φύσιν γίνονται, id est, si natura ipsa rerum vel providentia, quae compagem hanc mundi et genus hominum fecit, morbos quoque et debilitates et aegritudines corporum, quas patiuntur homines, fecerit.</TextUnit>
    <TextUnit id="1600" loc="7.1.8">Existimat autem non fuisse hoc principale naturae consilium, ut faceret homines morbis obnoxios, numquam enim hoc convenisse naturae auctori parentique omnium rerum bonarum.</TextUnit>
    <TextUnit id="1601" loc="7.1.9">Sed cum multa, inquit, atque magna gigneret pareretque aptissima et utilissima, alia quoque simul adgnata sunt incommoda his ipsis quae faciebat cohaerentia; eaque non per naturam, sed per sequellas quasdam necessarias facta dicit, quod ipse appellat κατὰ παρακολούθησιν.</TextUnit>
    <TextUnit id="1602" loc="7.1.10">Sicut, inquit, cum corpora hominum natura fingeret, ratio subtilior et utilitas ipsa operis postulavit ut tenuissimis minutisque ossiculis caput compingeret.</TextUnit>
    <TextUnit id="1603" loc="7.1.11">Sed hanc utilitatem rei maiorem alia quaedam incommoditas extrinsecus consecuta est, ut fieret caput tenuiter munitum et ictibus offensionibusque parvis fragile.</TextUnit>
    <TextUnit id="1604" loc="7.1.12">Proinde morbi quoque et aegritudines partae sunt,  dum salus paritur.</TextUnit>
    <TextUnit id="1605" loc="7.1.13">Sicut hercle, inquit, dum virtus hominibus per consilium naturae gignitur, vitia ibidem per adfinitatem contraria nata sunt.</TextUnit>
    <TextUnit id="1606" loc="7.2.2arg">Quo itidem modo et vim necessitatemque fati constituerit et esse tamen in nobis consilii iudiciique nostri arbitrium confirmaverit.</TextUnit>
    <TextUnit id="1607" loc="7.2.1">FATUM, quod εἱμαρμένην Graeci vocant, ad hanc ferme sententiam Chrysippus, Stoicae princeps philosophiae, definit: Fatum est, inquit, sempiterna quaedam et indeclinabilis series rerum et catena, volvens semetipsa sese et inplicans per aeternos consequentiae ordines, ex quibus apta nexaque est.</TextUnit>
    <TextUnit id="1608" loc="7.2.2">Ipsa autem verba Chrysippi, quantum valui memoria, ascripsi, ut, si cui meum istud interpretamentum videbitur esse obscurius, ad ipsius verba animadvertat.</TextUnit>
    <TextUnit id="1609" loc="7.2.3">In libro enim περὶ προνοίας quarto εἱμαρμένην esse dicit φυσικήν τινα σύνταξιν τῶν ὅλων ἐξ ἀϊδίου τῶν ἑτέρων τοῖς ἑτέροις ἐπακολουθούντων καὶ μεταπολουμένων ἀπαραβάτου οὔσης τῆς τοιαύτης ἐπιπλοκῆς..</TextUnit>
    <TextUnit id="1610" loc="7.2.4">Aliarum autem opinionum disciplinarumque auctores huic definitioni ita obstrepunt:</TextUnit>
    <TextUnit id="1611" loc="7.2.5">Si Chrysippus, inquiunt, fato putat omnia moveri et regi nec declinari transcendique posse agmina fati et volumina, peccata quoque hominum et delicta non suscensenda neque inducenda sunt ipsis  voluntatibusque eorum, sed necessitati cuidam et instantiae, quae oritur ex fato, omnium quae sit rerum domina et arbitra, per quam necesse sit fieri quicquid futurum est; et propterea nocentium poenas legibus inique constitutas, si homines ad maleficia non sponte veniunt, sed fato trahuntur.</TextUnit>
    <TextUnit id="1612" loc="7.2.6">Contra ea Chrysippus tenuiter multa et argute disserit; sed omnium fere quae super ea re scripsit huiuscemodi sententia est:</TextUnit>
    <TextUnit id="1613" loc="7.2.7">Quamquam ita sit, inquit, ut ratione quadam necessaria et principali coacta atque conexa sint fato omnia, ingenia tamen ipsa mentium nostrarum proinde sunt fato obnoxia, ut proprietas eorum est ipsa et qualitas.</TextUnit>
    <TextUnit id="1614" loc="7.2.8">Nam si sunt per naturam primitus salubriter utiliterque ficta, omnem illam vim, quae de fato extrinsecus ingruit, inoffensius tractabiliusque transmittunt. Sin vero sunt aspera et inscita et rudia nullisque artium bonarum adminiculis fulta, etiamsi parvo sive nullo fatalis incommodi conflictu urgeantur, sua tamen scaevitate et voluntario impetu in assidua delicta et in errores se ruunt.</TextUnit>
    <TextUnit id="1615" loc="7.2.9">Idque ipsum ut ea ratione fiat, naturalis illa et necessaria rerum consequentia efficit, quae ' fatum ' vocatur.</TextUnit>
    <TextUnit id="1616" loc="7.2.10">Est enim genere ipso quasi fatale et consequens, ut mala ingenia peccatis et erroribus non vacent.</TextUnit>
    <TextUnit id="1617" loc="7.2.11">Huius deinde fere rei exemplo non hercle nimis alieno neque inlepido utitur. Sicut, inquit, lapidem cylindrum si per spatia terrae prona atque derupta iacias, causam quidem ei et initium  praecipitantiae feceris, mox tamen ille praeceps volvitur, non quia tu id etiam facis, sed quoniam ita sese modus eius et formae volubilitas habet; sic ordo et ratio et necessitas fati genera ipsa et principia causarum movet, impetus vero consiliorum mentiumque nostrarum actionesque ipsas voluntas cuiusque propria et animorum ingenia moderantur.</TextUnit>
    <TextUnit id="1618" loc="7.2.12">Infert deinde verba haec, his quae dixi congruentia: διὸ καὶ ὑπὸ τῶν πυθαγορείων εἴρηται.  γνώσει δ' ἀνθρώπους αὐθαίρετα πήματ' ἔχοντας, ὡς τῶν βλαβῶν ἑκάστοις παρ' αὐτοῖς γινομένων καὶ καθ' ὁρμὴν αὐτῶν ἁμαρτανόντων τε καὶ βλαπτομένων καὶ κατὰ τὴν αὐτῶν διάνοιαν καὶ θέσιν.</TextUnit>
    <TextUnit id="1619" loc="7.2.13">Propterea negat oportere ferri audirique homines aut nequam aut ignavos et nocentes et audaces, qui, cum in culpa et in maleficio revicti sunt, perfugiunt ad fati necessitatem, tamquam in aliquod fani asylum et, quae pessime fecerunt, ea non suae temeritati, sed fato esse attribuenda dicunt.</TextUnit>
    <TextUnit id="1620" loc="7.2.14">Primus autem hoc sapientissimus ille et antiquissimus poetarum dixit hisce versibus:  ̓̀ω πόποι, οἷον δή νυ θεοὺς βροτοὶ αἰτιόωνται. ̓εξ ἡμέων γάρ φασι κάκ' ἔμμεναι: οἱ δὲ καὶ αὐτοί σφῇσιν ἀτασθαλίῃσιν ὑπὲρ μόρον ἄλγε' ἔχουσιν.</TextUnit>
    <TextUnit id="1621" loc="7.2.15">Itaque M. Cicero, in libro quem De Fato conscripsit, cum quaestionem istam diceret obscurissimam esse  et inplicatissimam, Chrysippum quoque philosophum non expedisse se in ea ait his verbis: Chrysippus aestuans laboransque quonam hoc modo explicet, et fato omnia fieri et esse aliquid in nobis, intricatur.</TextUnit>
    <TextUnit id="1622" loc="7.3.3arg">Historia sumpta ex libris Tuberonis de serpente invisitatae longitudinis.</TextUnit>
    <TextUnit id="1623" loc="7.3.1">TUBERO in Historiis scriptum reliquit, bello primo Poenico Atilium Regulum consulem in Africa, castris apud Bagradam flumen positis, proelium grande atque acre fecisse adversus unum serpentem in illis locis stabulantem invisitatae inmanitatis, eumque magna totius exercitus conflictione balistis atque catapultis diu oppugnatum, eiusque interfecti corium longum pedes centum et viginti Romam missum esse.</TextUnit>
    <TextUnit id="1624" loc="7.4.4arg">Quid idem Tubero novae historiae de Atilio Regulo a Carthaginiensibus capto litteris mandaverit; quid etiam Tuditanus super eodem Regulo scripserit.</TextUnit>
    <TextUnit id="1625" loc="7.4.1">QUOD satis celebre est de Atilio Regulo, id nuperrime legimus scriptum in Tuditani libris:  Regulum captum ad ea quae in senatu Romae dixit, suadens ne captivi cum Carthaginiensibus permutarentur, id quoque addidisse, venenum sibi Carthaginienses dedisse, non praesentarium, sed eiusmodi quod mortem in diem proferret, eo consilio, ut viveret quidem tantisper quoad fieret permutatio, post autem grassante sensim veneno contabesceret.</TextUnit>
    <TextUnit id="1626" loc="7.4.2">Eundem Regulum Tubero in Historiis redisse Carthaginem novisque exemplorum modis excruciatum a Poenis dicit:</TextUnit>
    <TextUnit id="1627" loc="7.4.3">In atras, inquit, et profundas tenebras eum claudebant ac diu post, ubi erat visus sol ardentissimus, repente educebant et adversus ictus solis oppositum continebant atque intendere in caelum oculos cogebant. Palpebras quoque eius, ne conivere posset, sursum ac deorsum diductas insuebant.</TextUnit>
    <TextUnit id="1628" loc="7.4.4">Tuditanus autem somno diu prohibitum atque ita vita privatum refert, idque ubi Romae cognitum est, nobilissimos Poenorum captivos liberis Reguli a senatu deditos et ab his in armario muricibus praefixo destitutos eademque insomnia cruciatos interisse.</TextUnit>
    <TextUnit id="1629" loc="7.5.5arg">Quod Alfenus iureconsultus in verbis veteribus interpretandis erravit.</TextUnit>
    <TextUnit id="1630" loc="7.5.1">ALFENUS iureconsultus, Servii Sulpicii discipulus rerumque antiquarum non incuriosus, in libro  Digestorum tricesimo et quarto, Coniectaneorum autem secundo: In foedere, inquit, quod inter populum Romanum et Carthaginienses factum est, scriptum invenitur ut Carthaginienses quotannis populo Romano darent certum pondus 'argenti puri puti,' quaesitumque est quid esset 'purum putum.' Respondi, inquit, ego 'putum' esse 'valde purum,' sicut novum ' novicium' dicimus et proprium ' propicium,' augere atque intendere volentes ' novi' et ' proprii' significationem.</TextUnit>
    <TextUnit id="1631" loc="7.5.2">Hoc ubi legimus, mirabamur eandem adfinitatem visam esse Alfeno puri et puti, quae sit novicii et novi;</TextUnit>
    <TextUnit id="1632" loc="7.5.3">nam, si esset puricium, tum sane videretur dici quasi novicium.</TextUnit>
    <TextUnit id="1633" loc="7.5.4">Id etiam mirum fuit, quod novicium per augendi figuram dictum existimavit, cum sit novicium non quod magis novum sit, sed quod a novo dictum sit inclinatumque.</TextUnit>
    <TextUnit id="1634" loc="7.5.5">His igitur assentimus, qui putum esse dicunt a putando dictum et ob eam causam prima syllaba brevi pronuntiant, non longa, ut existimasse Alfenus videtur, qui a puro id esse factum scripsit.</TextUnit>
    <TextUnit id="1635" loc="7.5.6">Putare autem veteres dixerunt vacantia ex quaque re ac non necessaria aut etiam obstantia et aliena auferre et excidere, et quod esse utile ac sine vitio videretur relinquere.</TextUnit>
    <TextUnit id="1636" loc="7.5.7">Sic namque arbores et vites et sic rationes etiam putari dictum.</TextUnit>
    <TextUnit id="1637" loc="7.5.8">Verbum quoque ipsum puto, quod declarandae sententiae nostrae causa dicimus, non significat profecto aliud quam id agere nos in re dubia obscuraque, ut decisis amputatisque falsis opinionibus, quod  videatur esse verum et integrum et incorruptum retineamus.</TextUnit>
    <TextUnit id="1638" loc="7.5.9">Argentum ergo in Carthaginiensi foedere putum dictum est quasi exputatum excoctumque omnique aliena materia carens omnibusque ex eo vitiis detractis emaculatum et candefactum.</TextUnit>
    <TextUnit id="1639" loc="7.5.10">Scriptum est autem purum putum, non in Carthaginiensi solum foedere, sed cum in multis aliis veterum libris, tum in Q. quoque Ennii tragoedia quae inscribitur Alexander, et in satira M. Varronis quae inscripta est δὶς παῖδες οἱ γέροντες.</TextUnit>
    <TextUnit id="1640" loc="7.6.1">DAEDALUS, ut fama est, fugiens Minoia regna, Praepetibus pennis ausus se credere caelo.</TextUnit>
    <TextUnit id="1641" loc="7.6.2">In his Vergilii versibus reprehendit Iulius Hyginus pennis praepetibus quasi inproprie et inscite dictum.</TextUnit>
    <TextUnit id="1642" loc="7.6.3">Nam'praepetes,' inquit, aves ab auguribus appellantur, quae aut opportune praevolant aut idoneas sedes capiunt.</TextUnit>
    <TextUnit id="1643" loc="7.6.4">Non apte igitur usum verbo augurali existimavit in Daedali volatu, nihil ad augurum disciplinam pertinente.</TextUnit>
    <TextUnit id="1644" loc="7.6.5">Sed Hyginus nimis hercle ineptus fuit, cum quid praepetes essent se scire ratus est, Vergilium  autem et Cn. Matium, doctum virum, ignorasse, qui in secundo Iliadis Victoriam volucrem praepetem appellavit in hoc versu:  Dum dat vincendi praepes Victoria palmam.</TextUnit>
    <TextUnit id="1645" loc="7.6.6">Cur autem non Q. quoque Ennium reprehendit, qui in Annalibus non pennas Daedali, sed longe diversius:  Brundisium (inquit) pulcro praecinctum praepete portu?</TextUnit>
    <TextUnit id="1646" loc="7.6.7">Set si vim potius naturamque verbi considerasset neque id solum quod augures dicerent inspexisset, veniam prorsus poetis daret similitudine ac translatione verborum, non significatione propria utentibus.</TextUnit>
    <TextUnit id="1647" loc="7.6.8">Nam quoniam non ipsae tantum aves quae prosperius praevolant, sed etiam loci quos capiunt, quod idonei felicesque sunt, praepetes appellantur, idcirco Daedali pennas praepetes dixit, quoniam ex locis in quibus periculum metuebat in loca tutiora pervenerat.</TextUnit>
    <TextUnit id="1648" loc="7.6.9">Locos porro praepetes et augures appellant et Ennius in Annalium primo dixit:  praepetibus sese pulcrisque locis dant.</TextUnit>
    <TextUnit id="1649" loc="7.6.10">Avibus autem praepetibus contrarias aves inferas appellari, Nigidius Figulus in libro primo Augurii Privati ita dicit: Discrepat dextra sinistrae, praepes inferae.</TextUnit>
    <TextUnit id="1650" loc="7.6.11">Ex quo est coniectare praepetes appellatas quae altius sublimiusque volitent,  cum differre a praepetibus Nigidius inferas dixerit.</TextUnit>
    <TextUnit id="1651" loc="7.6.12">Adulescens ego Romae, cum etiamtum ad grammaticos itarem, audivi Apollinarem Sulpicium, quem inprimis sectabar, cum de iure augurio quaereretur et mentio praepetum avium facta esset, Erucio Claro praefecto urbi dicere, praepetes sibi videri esse alites, quas Homerus τανυπτέρυγας appellaverit, quoniam istas potissimum augures spectarent quae ingentibus alis patulae atque porrectae praevolarent. Atque ibi hos Homeri versus dixit:  τύνη δ' οἰωνοῖσι τανυπτερύγεσσι κελεύεις πείθεσθαι, τῶν οὔ τι μετατρέπομ' οὐδ' ἀλεγίζω.</TextUnit>
    <TextUnit id="1652" loc="7.7.7arg">De Acca Larentia et Gaia Taracia; deque origine sacerdotii fratrum Arvalium.</TextUnit>
    <TextUnit id="1653" loc="7.7.1">ACCAE Larentiae et Gaiae Taraciae, sive illa Fufetia est, nomina in antiquis annalibus celebria sunt. Earum alterae post mortem, Taraciae autem vivae, amplissimi honores a populo Romano habiti.</TextUnit>
    <TextUnit id="1654" loc="7.7.2">Et Taraciam quidem virginem Vestae fuisse lex Horatia testis est quae super ea ad populum lata. Qua lege ei plurimi honores fiunt, inter quos ius quoque testimonii dicendi tribuitur, testabilis que una omnium feminarum ut sit datur. Id verbum est legis ipsius Horatiae;</TextUnit>
    <TextUnit id="1655" loc="7.7.3">contrarium est in Duodecim  Tabulis scriptum: Inprobus intestabilisque esto.</TextUnit>
    <TextUnit id="1656" loc="7.7.4">Praeterea si quadraginta annos nata sacerdotio abire ac nubere voluisset, ius ei potestasque exaugurandi atque nubendi facta est munificentiae et beneficii gratia, quod campum Tiberinum sive Martium populo condonasset.</TextUnit>
    <TextUnit id="1657" loc="7.7.5">Sed Acca Larentia corpus in vulgus dabat pecuniamque emeruerat ex eo quaestu uberem.</TextUnit>
    <TextUnit id="1658" loc="7.7.6">Ea testamento, ut in Antiatis Historia scriptum est, Romulum regem, ut quidam autem alii tradiderunt, populum Romanum bonis suis heredem fecit.</TextUnit>
    <TextUnit id="1659" loc="7.7.7">Ob id meritum a flamine Quirinali sacrificium ei publice fit et dies e nomine eius in fastos additus.</TextUnit>
    <TextUnit id="1660" loc="7.7.8">Sed Sabinus Masurius in primo Memorialium, secutus quosdam historiae scriptores, Accam Larentiam Romuli nutricem fuisse dicit. Ea, inquit, mulier ex duodecim filiis maribus unum morte amisit. In illius locum Romulus Accae sese filium dedit seque et ceteros eius filios 'fratres Arvales' appellavit. Ex eo tempore collegium mansit fratrum Arvalium numero duodecim, cuius sacerdotii insigne est spicea corona et albae infulae.</TextUnit>
    <TextUnit id="1661" loc="7.8.8arg">Notata quaedam de rege Alexandro et de P. Scipione memoratu digna.</TextUnit>
    <TextUnit id="1662" loc="7.8.1">̓απίωv, Graecus homo, qui πλειστονείκης appellatus est, facili atque alacri facundia fuit.</TextUnit>
    <TextUnit id="1663" loc="7.8.2">Is cum de  Alexandri regis laudibus scriberet: Victi, inquit, hostis uxorem, facie incluta mulierem, vetuit in conspectum suum deduci, ut eam ne oculis quidem suis contingeret.</TextUnit>
    <TextUnit id="1664" loc="7.8.3">Lepide igitur agitari potest, utrum videri continentiorem par sit, Publiumne Africanum superiorem, qui, Carthagine ampla civitate in Hispania expugnata, virginem tempestivam, forma egregia, nobilis viri Hispani filiam captam perductamque ad se patri inviolatam reddidit, an regem Alexandrum, qui Darii regis uxorem eandemque eiusdem sororem, proelio magno captain, quam esse audiebat exuperanti forma, videre noluit perducique ad sese prohibuit.</TextUnit>
    <TextUnit id="1665" loc="7.8.4">Sed hanc utramque declamatiunculam super Alexandro et Scipione celebraverint, quibus abunde et ingenii et otii et verborum est;</TextUnit>
    <TextUnit id="1666" loc="7.8.5">nos satis habebimus, quod ex historia est, id dicere: Scipionem istum, verone an falso incertum, fama tamen, cum esset adulescens, haud sincera fuisse et propemodum constitisse, hosce versus a Cn. Naevio poeta in eum scriptos esse:  Etiám qui res magnás manu saepe géssit glorióse, Cuius fácta viva núnc vigent, qui apud géntes solus praéstat, Eum súus pater cum pállio uno domum ab amíca abduxit.</TextUnit>
    <TextUnit id="1667" loc="7.8.6">His ego versibus credo adductum Valerium Antiatem adversus ceteros omnis scriptores de Scipionis  moribus sensisse et eam puellam captivam non redditam patri scripsisse, contra quam nos supra diximus, sed retentam a Scipione atque in deliciis amoribusque ab eo usurpatam.</TextUnit>
    <TextUnit id="1668" loc="7.9.9arg">Locus exemptus ex Annalibus L. Pisonis historiae et orationis lepidissimae.</TextUnit>
    <TextUnit id="1669" loc="7.9.1">QUOD res videbatur memoratu digna, quam fecisse Cn. Flavium, Anni filium, aedilem curulem, L. Piso in tertio Annali scripsit, eaque res perquam pure et venuste narrata a Pisone, locum istum totum huc ex Pisonis Annali transposuimus.</TextUnit>
    <TextUnit id="1670" loc="7.9.2">Cn., inquit, "Flavius, patre libertino natus, scriptum faciebat, isque in eo tempore aedili curuli apparebat, quo tempore aediles subrogantur, eumque pro tribu aedilem curulem renuntiaverunt.</TextUnit>
    <TextUnit id="1671" loc="7.9.3">Aedilem qui comitia habebat negat accipere, neque sibi placere, qui scriptum faceret, eum aedilem fieri.</TextUnit>
    <TextUnit id="1672" loc="7.9.4">Cn. Flavius, Anni filius, dicitur tabulas posuisse, scriptu sese abdicasse, isque aedilis curulis factus est.</TextUnit>
    <TextUnit id="1673" loc="7.9.5">Idem Cn. Flavius, Anni filius, dicitur ad collegam venisse visere aegrotum. Eo in conclave postquam introivit, adulescentes ibi complures nobiles sedebant. Hi contemnentes eum, assurgere ei nemo  voluit.</TextUnit>
    <TextUnit id="1674" loc="7.9.6">Cn. Flavius, Anni filius, aedilis, id arrisit, sellam curulem iussit sibi afferri, eam in limine apposuit, ne quis illorum exire posset utique hi omnes inviti viderent sese in sella curuli sedentem.</TextUnit>
    <TextUnit id="1675" loc="7.10.10arg">Historia super Euclida Socratico, cuius exemplo Taurus philosophus hortari adulescentes suos solitus ad philosophiam naviter sectandam.</TextUnit>
    <TextUnit id="1676" loc="7.10.1">PHILOSOPHUS TAURUS, vir memoria nostra in disciplina Platonica celebratus, cum aliis bonis multis salubribusque exemplis hortabatur ad philosophiam capessendam, tum vel maxime ista re iuvenum animos expergebat, Euclidem quam dicebat Socraticum factitavisse.</TextUnit>
    <TextUnit id="1677" loc="7.10.2">Decreto, inquit, suo Athenienses caverant, ut qui Megaris civis esset, si intulisse Athenas pedem prensus esset, ut ea res ei homini capitalis esset;</TextUnit>
    <TextUnit id="1678" loc="7.10.3">tanto Athenienses, inquit, odio flagrabant finitimorum hominum Megarensium.</TextUnit>
    <TextUnit id="1679" loc="7.10.4">Tum Euclides, qui indidem Megaris erat quique ante id decretum et esse Athenis et audire Socratem consueverat, postquam id decretum sanxerunt, sub noctem, cum advesperasceret, tunica longa muliebri indutus et pallio versicolore amictus et caput rica velatus, e domo sua Megaris Athenas ad Socratem commeabat, ut vel noctis aliquo tempore consiliorum sermonumque eius fieret particeps, rursusque sub lucem milia passuum paulo amplius viginti eadem veste illa  tectus redibat.</TextUnit>
    <TextUnit id="1680" loc="7.10.5">At nunc, inquit, videre est philosophos ultro currere, ut doceant, ad fores iuvenum divitum eosque ibi sedere atque opperiri prope ad meridiem, donec discipuli nocturnum omne vinum edormiant.</TextUnit>
    <TextUnit id="1681" loc="7.11.11arg">verba ex oratione Q. Metelli Numidici, quae libuit meminisse, ad officium gravitatis dignitatisque vitae ducentia.</TextUnit>
    <TextUnit id="1682" loc="7.11.1">CUM inquinatissimis hominibus non esse convicio decertandum neque in maledictis adversum inpudentes et inprobos velitandum, quia tantisper similis et compar eorum fias, dum paria et consimilia dicas atque audis, non minus ex oratione Q. Metelli Numidici, sapientis viri, cognosci potest quam ex libris et disciplinis philosophorum.</TextUnit>
    <TextUnit id="1683" loc="7.11.2">Verba haec sunt Metelli Adversus C. Manlium, tribunum plebis, a quo apud populum in contione lacessitus iactatusque fuerat dictis petulantibus:</TextUnit>
    <TextUnit id="1684" loc="7.11.3">Nunc quod ad ilium attinet, Quirites, quoniam se ampliorem putat esse, si se mihi inimicum dictitarit, quem ego mihi neque amicum recipio neque inimicum respicio, in eum ego non sum plura dicturus. Nam cum indignissimum arbitror cui a viris bonis benedicatur, tum ne idoneum quidem cui a probis maledicatur. Nam si in eo tempore huiusmodi homunculum nomines, in quo punire non possis, maiore honore quam contumelia adficias.</TextUnit>
    <TextUnit id="1685" loc="7.12.12arg">Quod neque testamentum, sicuti Servius Sulpicius existimavit, neque sacellum. sicuti C. Trebatius, duplicia verba sunt, sed a testatione productum alterum, alterum a sacro imminutum.</TextUnit>
    <TextUnit id="1686" loc="7.12.1">SERVIUS SULPICIUS iureconsultus, vir aetatis suae doctissimus, in libro De Sacris Detestandis secundo, qua ratione adductus testamentum verbum esse duplex scripserit, non reperio;</TextUnit>
    <TextUnit id="1687" loc="7.12.2">nam compositum esse dixit a mentis contestatione.</TextUnit>
    <TextUnit id="1688" loc="7.12.3">Quid igitur calciamentum, quid paludamentum, quid pavimentum, quid vestimentum, quid alia mille per huiuscemodi formam producta, etiamne ista omnia composita dicemus?</TextUnit>
    <TextUnit id="1689" loc="7.12.4">Obrepsisse autem videtur Servio, vel si quis est qui id prior dixit, falsa quidem, sed non abhorrens neque inconcinna quasi mentis quaedam in hoc vocabulo significatio, sicut hercle C. quoque Trebatio eadem concinnitas obrepsit.</TextUnit>
    <TextUnit id="1690" loc="7.12.5">Nam in libro De Religionibus secundo: 'Sacellum ' est, inquit, locus parvus deo sacratus cuin ara. Deinde addit verba haec: ' Sacellum' ex duobus verbis arbitror compositum 'sacri' et ' cellae,' quasi 'sacra cella. '</TextUnit>
    <TextUnit id="1691" loc="7.12.6">Hoc quidem scripsit Trebatius; set quis ignorat, sacellum' et simplex verbum esse et non ex sacro et cella copulatum, sed ex sacro deminutum?</TextUnit>
    <TextUnit id="1692" loc="7.13.13arg">De quaestiunculis apud Taurum philosophum in convivio agitatis, quae sympoticae vocantur.</TextUnit>
    <TextUnit id="1693" loc="7.13.1">FACTITATUM observatumque hoc Athenis est ab his qui erant philosopho Tauro iunctiores;</TextUnit>
    <TextUnit id="1694" loc="7.13.2">cum domum suam nos vocaret, ne omnino, ut dicitur, immunes et asymboli veniremus, coniectabamus ad cenulam non cuppedias ciborum, sed argutias quaestionum.</TextUnit>
    <TextUnit id="1695" loc="7.13.3">Unusquisque igitur nostrum commentus paratusque ibat quod quaereret, eratque initium loquendi edundi finis.</TextUnit>
    <TextUnit id="1696" loc="7.13.4">Quaerebantur autem non gravia nec reverenda, sed ἐνθυμημάτια quaedam lepida et minuta et florentem vino animum lacessentia, quale hoc ferme est subtilitatis ludicrae, quod dicam.</TextUnit>
    <TextUnit id="1697" loc="7.13.5">Quaesitum est quando moriens moreretur? cum iam in morte esset, an cum etiamtum in vita foret; et quando surgens surgeret? cum iam staret, an cum etiamtum sederet; et qui artem disceret, quando artifex fieret? cum iam esset, an cum etiamtum non esset.</TextUnit>
    <TextUnit id="1698" loc="7.13.6">Utrum enim horum dices, absurde atque ridicule dixeris, multoque absurdius videbitur, si aut utrumque esse dicas aut neutrum.</TextUnit>
    <TextUnit id="1699" loc="7.13.7">Sed ea omnia cum captiones esse quidam futtiles atque inanes dicerent, Nolite, inquit Taurus, haec quasi nugarum aliquem ludum aspernari.</TextUnit>
    <TextUnit id="1700" loc="7.13.8">Gravissimi philosophorum super hac re serio quaesiverunt; et alii moriendi verbum atque momentum manente adhuc vita dici atque fieri putaverunt, alii nihil in eo tempore vitae reliquerunt totumque illud, quod mori dicitur, morti vindicaverunt;</TextUnit>
    <TextUnit id="1701" loc="7.13.9">item de ceteris similibus in diversa tempora et in contrarias sententias discesserunt.</TextUnit>
    <TextUnit id="1702" loc="7.13.10">Sed Plato, inquit, noster neque vitae id tempus neque morti dedit, idemque in omni consimilium rerum disceptatione fecit.</TextUnit>
    <TextUnit id="1703" loc="7.13.11">Vidit quippe utrumque esse pugnans neque posse ex duobus contrariis, altero manente, alterum constitui quaestionemque fieri per diversorum inter se finium mortis et vitae cohaerentiam, et idcirco peperit ipse expressitque aliud quoddam novum in confinio tempus, quod verbis propriis atque integris τὴν ἐξαίφνης φύσιν appellavit idque ipsum ita, uti dico, inquit, in libro, cui Parmenides titulus est, scriptum ab eo reperietis.</TextUnit>
    <TextUnit id="1704" loc="7.13.12">Tales aput Taurum symbolae taliaque erant mensarum secundarum, ut ipse dicere solitus erat, τραγημάτια.</TextUnit>
    <TextUnit id="1705" loc="7.14.14arg">Poeniendis peccatis tres esse rationes a philosophis attributas; et quamobrem Plato duarum ex his meminerit, non trium.</TextUnit>
    <TextUnit id="1706" loc="7.14.1">POENIENDIS peccatis tres esse debere causas existimatum est.</TextUnit>
    <TextUnit id="1707" loc="7.14.2">Una est causa, quae Graece vel κόλασις  vel νουθεσία dicitur, cum poena adhibetur casti gandi atque emendandi gratia, ut is qui fortuito delinquit attentior fiat correctiorque.</TextUnit>
    <TextUnit id="1708" loc="7.14.3">Altera est, quam hi qui vocabula ista curiosius diviserunt τιμωρίαν appellant. Ea causa animadvertendi est, cum dignitas auctoritasque eius in quem est peccatum tuenda est, ne praetermissa animadversio contemptum eius pariat et honorem levet; idcircoque id ei vocabulum a conservatione honoris factum putant.</TextUnit>
    <TextUnit id="1709" loc="7.14.4">Tertia ratio vindicandi est quae παράδειγμα a Graecis nominatur cum poenitio propter exemplum necessaria est, ut ceteri a similibus peccatis, quae prohiberi publicitus interest, metu cognitae poenae deterreantur. Idcirco veteres quoque nostri exempla pro maximis gravissimisque poenis dicebant. Quando igitur aut spes magna est ut is qui peccavit citra poenam ipse sese ultro corrigat, aut spes contra nulla est emendari eum posse et corrigi, aut iacturam dignitatis, in quem peccatum est, metui non necessum est, aut non id peccatum est cuius exemplum necessario metu sanciendum sit: tum, quicquid ita delictum est non sane dignum esse imponendi poenae studium visum est.</TextUnit>
    <TextUnit id="1710" loc="7.14.5">Has tris ulciscendi rationes et philosophi alii plurifariam et noster Taurus in primo  commentariorum, quos in Gorgian Platonis composuit, scriptas reliquit.</TextUnit>
    <TextUnit id="1711" loc="7.14.6">Plato autem ipse verbis apertis duas solas esse poeniendi causas dicit: unam, quam primo in loco propter corrigendum, alteram, quam in tertio propter exempli metum posuimus.</TextUnit>
    <TextUnit id="1712" loc="7.14.7">Verba haec sunt Platonis in Gorgia: προσήκει δὲ παντὶ τῷ ἐν τιμωρίᾳ ὄντι ὑπ' ἄλλου ὀρθῶς τιμωρουμένῳ ἢ βελτίονι γίγνεσθαι καὶ ὀνίνασθαι, ἢ παραδείγματι ἄλλοις γίγνεσθαι, ἵvα ἄλλοι οἱ ὁρῶντες πάσχοντα φοβούμενοι βελτίους γίγνωνται.</TextUnit>
    <TextUnit id="1713" loc="7.14.8">In hisce verbis facile intellegas τιμωρίαν Platonem dixisse, non ut supra scripsi quosdam dicere, sed ita ut promisce dici solet pro omni punitione.</TextUnit>
    <TextUnit id="1714" loc="7.14.9">Anne autem quasi omnino parvam et contemptu dignam praeterierit poenae sumendae causam propter tuendam laesi hominis auctoritatem, an magis quasi ei quam dicebat rei non necessariam praetermiserit, cum de poenis, non in vita neque inter homines, sed post vitae tempus capiendis scriberet, ego in medium relinquo.</TextUnit>
    <TextUnit id="1715" loc="7.15.15arg">De verbo quiesco, an e littera corripi an produci debeat.</TextUnit>
    <TextUnit id="1716" loc="7.15.1">AMicus noster, homo multi studii atque in bonarum disciplinarum opere frequens, verbum quiescit usitate e littera correpta dixit.</TextUnit>
    <TextUnit id="1717" loc="7.15.2">Alter item amicus, homo in doctrinis, quasi in praestigiis,  mirificus communiumque vocum respuens nimis et fastidiens, barbare eum dixisse opinatus est, quoniam producere debuisset, non corripere.</TextUnit>
    <TextUnit id="1718" loc="7.15.3">Nam quiescit ita oportere dici praedicavit, ut calescit, nitescit, stupescit et alia huiuscemodi multa.</TextUnit>
    <TextUnit id="1719" loc="7.15.4">Id etiam addebat, quod quies e producto, non brevi diceretur.</TextUnit>
    <TextUnit id="1720" loc="7.15.5">Noster autem, qua est rerum omnium verecunda mediocritate, ne si Aelii quidem, Cincii et Santrae dicendum ita censuissent, obsecuturum se fuisse ait contra perpetuam Latinae linguae consuetudinem, neque se tam insignite locuturum, ut absona inauditaque diceret;</TextUnit>
    <TextUnit id="1721" loc="7.15.6">litteras tamen super hac re fecit inter exercitia quaedam ludicra et quiesco non esse his simile quae supra posui, nec a quiete dictum, sed ab eo quietem, Graecaeque vocis et modum et originem verbum istud habere demonstravit, rationibusque haut sane frigidis docuit quiesco e littera longa dici non convenire.</TextUnit>
    <TextUnit id="1722" loc="7.16.16arg">Verbum deprecor a poeta Catullo inusitate quidem, sed apte positum et proprie; deque ratione eius verbi exemplisque veterum scriptorum.</TextUnit>
    <TextUnit id="1723" loc="7.16.1">EIUSMODI quispiam qui tumultuariis et inconditis  linguae exercitationibus ad famam sese facundiae promiserat neque orationis Latinae usurpationes rationesve ullas didicerat, cum in Lycio forte vespera ambularemus, ludo ibi et voluptati fuit.</TextUnit>
    <TextUnit id="1724" loc="7.16.2">Nam cum esset verbum deprecor doctiuscule positum in Catulli carmine, quia id ignorabat, frigidissimos versus esse dicebat omnium quidem iudicio venustissimos, quos subscripsi:  Lesbia mi dicit semper male nec tacet umquam De me; Lesbia me dispeream nisi amat. Quo signo? quia sunt totidem mea; deprecor illam Assidue, verum dispeream nisi amo.</TextUnit>
    <TextUnit id="1725" loc="7.16.3">Deprecor hoc in loco vir bonus ita esse dictum putabat, ut plerumque a vulgo dicitur, quod significat valde precor et oro et supplico, in quo de praepositio ad augendum et cumulandum valet.</TextUnit>
    <TextUnit id="1726" loc="7.16.4">Quod si ita esset, frigidi sane versus forent.</TextUnit>
    <TextUnit id="1727" loc="7.16.5">Nunc enim contra omnino est; nam de praepositio, quoniam est anceps, in uno eodemque verbo duplicem vim capit. Sic enim deprecor a Catullo dictum est, quasi detestor vel exsecror vel depello vel abominor;</TextUnit>
    <TextUnit id="1728" loc="7.16.6">contra autem valet, cum Cicero Pro P. Sulla ita dicit: Quam multorum hic vitamst a Sulla deprecatus.</TextUnit>
    <TextUnit id="1729" loc="7.16.7">Item in dissuasione legis agrariae: Si quid deliquero,  nullae sunt imagines, quae me a vobis deprecentur.</TextUnit>
    <TextUnit id="1730" loc="7.16.8">Sed neque solus Catullus ita isto verbo usus est. Pleni sunt adeo libri similis in hoc verbo significationis, ex quibus unum et alterum, quae subpetierant, apposui.</TextUnit>
    <TextUnit id="1731" loc="7.16.9">Q. Ennius in Erectheo non longe secus dixit quam Catullus:  Qui núnc (inquit) aerumna meá libertatém paro, Quibus sérvitutem meá miseria déprecor; signat abigo et amolior, vel prece adhibita vel quo alio modo.</TextUnit>
    <TextUnit id="1732" loc="7.16.10">Item Ennius in Cresphonte:  Ego cum meae vitae parcam, létum inimico déprecer.</TextUnit>
    <TextUnit id="1733" loc="7.16.11">Cicero in libro sexto De RepublIca ita scripsit: Quod quidem eo fuit maius, quia, cum causa pari collegae essent, non modo invidia pari non erant, sed etiam Claudi invidiam Gracchi caritas deprecabatur; hic quoque item non est valde precabatur, sed quasi propulsabat invidiam et defensabat invidiam, quod Graeci propinqua significatione παραιτεῖσθαι dicunt.</TextUnit>
    <TextUnit id="1734" loc="7.16.12">Item Pro Aulo Caecina consimiliter Cicero verbo isto utitur. Quid, inquit, huic homini facias? Nonne concedas interdum ut excusatione summae stultitiae summae improbitatis odium deprecetur?  Item In Verrem actionis secundae primo:</TextUnit>
    <TextUnit id="1735" loc="7.16.13">Nunc vero quid faciat Hortensius? Avaritiaene crimina frugalitatis laudibus deprecetur? At hominem flagitiosissimum, libidinosissimum nequissimumque defendit. Sic igitur Catullus eadem se facere dicit quae Lesbiam, quod et malediceret ei palam respueretque et recusaret detestareturque assidue et tamen eam penitus deperiret.</TextUnit>
    <TextUnit id="1736" loc="7.17.17arg">Quis omnium primus libros publice praebuerit legendos; quantusque numerus fuerit Athenis ante clades Persicas librorum in bibliothecis publicorum.</TextUnit>
    <TextUnit id="1737" loc="7.17.1">LIBROS Athenis disciplinarum liberalium publice ad legendum praebendos primus posuisse dicitur Pisistratus tyrannus. Deinceps studiosius accuratiusque ipsi Athenienses auxerunt; sed omnem illam postea librorum copiam Xerxes, Athenarum potitus, urbe ipsa praeter arcem incensa, abstulit asportavitque in Persas.</TextUnit>
    <TextUnit id="1738" loc="7.17.2">Eos porro libros universos multis post tempestatibus Seleucus rex, qui Nicanor appellatus est, referendos Athenas curavit.</TextUnit>
    <TextUnit id="1739" loc="7.17.3">Ingens postea numerus librorum in Aegypto ab Ptolemaeis regibus vel conquisitus vel confectus est ad milia ferme voluminum septingenta; sed ea omnia bello priore Alexandrino, dum diripitur ea civitas, non sponte neque opera consulta, sed a militibus forte auxiliaris incensa sunt.</TextUnit>
    <TextUnit id="1740" loc="8.1.0">HESTERNA noctu rectene an cum vitio dicatur et quaenam super istis verbis grammatica traditio sit; item quod decemviri in XII. Tabulis nox pro noctu dixerunt.</TextUnit>
    <TextUnit id="1741" loc="8.2.0">QUAE mihi decem verba ediderit Favorinus, quae usurpentur quidem a Graecis, sed sint adulterina et barbara; quae item a me totidem acceperit, quae ex medio communique usu Latine loquentium minime Latina sint neque in veterum libris reperiantur.</TextUnit>
    <TextUnit id="1742" loc="8.3.0">QUAE in modum et quam severe increpuerit audientibus nobis Peregrinus philosophus adulescentem Romanum ex equestri familia, stantem segnem apud se et assidue oscitantem. Et adsiduo oscitantem vidit, atque illius quidem delicatissimas mentis et corporis halucinationes.</TextUnit>
    <TextUnit id="1743" loc="8.4.0">QUOD Herodotus, scriptor historiae memoratissimus, parum vere dixerit unam solamque pinum arborum omnium caesam numquam denuo ex isdem radicibus pullulare; et quod item de aqua pluviali et nive rein non satis exploratam pro comperta posuerit.</TextUnit>
    <TextUnit id="1744" loc="8.5.0">QUID illud sit, quod Vergilius caelum stare pulvere, et quod Lucilius pectus sentibus stare dixit.</TextUnit>
    <TextUnit id="1745" loc="8.6.0">CUM post offensiunculas in gratiam redeatur, expostulationes fieri mutuas minime utile esse, superque ea re et sermo Tauri expositus et verba ex Theophrasti libro sumpta; et quid M. quoque Cicero de amore amicitiae senserit, cum ipsius verbis additum.</TextUnit>
    <TextUnit id="1746" loc="8.7.0">Ex Aristotelis libro, qui περὶ μνήμης inscriptus est, cognita acceptaque de natura memoriae et habitu; atque inibi alia quaedam de exuberantia aut interitu eius lecta auditaque.</TextUnit>
    <TextUnit id="1747" loc="8.8.0">QUID mihi usu venerit, interpretari et quasi effingere volenti locos quosdam Platonicos Latina oratione.</TextUnit>
    <TextUnit id="1748" loc="8.9.0">QUOD Theophrastus, philosophus omnis suae aetatis facundissimus, verba pauca ad populum Atheniensem facturus, deturbatus verecundia obticuerit; quodque idem hoc Demostheni apud Philippum regem verba facienti evenerit.</TextUnit>
    <TextUnit id="1749" loc="8.10.0">QUALIS mihi fuerit in oppido Eleusino disceptatio cum grammatico quodam praestigioso, tempora verborum et puerilia meditamenta ignorante, remotarum autem quaestionum nebulas et formidines capiendis imperitorum animis ostentante. halophantam mendaeem velit.</TextUnit>
    <TextUnit id="1750" loc="8.11.0">QUAM festive responderit Xanthippae uxori Socrates, petenti ut per Dionysia largiore sumptu cenitarent.</TextUnit>
    <TextUnit id="1751" loc="8.12.0">QUID significet in veterum libris scriptum plerique omnes; et quod ea verba accepta a Graecis videntur.</TextUnit>
    <TextUnit id="1752" loc="8.13.0">Cupsones, quod homines Afri dicunt, non esse verbum Poenicum, sed Graecum.</TextUnit>
    <TextUnit id="1753" loc="8.14.0">LEPIDISSIMA altercatio Favorini philosophi adversus quendam intempestivum de ambiguitate verborum disserentem; atque inibi verba quaedam ex Naevio poeta et Cn. Gellio non usitate collocata; atque ibidem a P. Nigidio origines vocabulorum exploratae.</TextUnit>
    <TextUnit id="1754" loc="8.15.0">QUIBUS modis ignominiatus tractatusque sit a C. Caesare Laberius poeta; atque inibi appositi versus super eadem re eiusdem Laberii. Historia ex libris Heraclidae Pontici iucunda memoratu et miranda.</TextUnit>
    <TextUnit id="1755" loc="9.1.1arg">Quamobrem Quintus Claudius Quadrigarius, in undevicesimo Annali, scripserit rectiores certioresque ictus fieri, si sursum quid mittas quam si deorsum.</TextUnit>
    <TextUnit id="1756" loc="9.1.1">QUINTUS CLAUDIUS in undevicesimo Annali, cum oppidum a Metello proconsule oppugnari, contra ab oppidanis desuper e muris propugnari describeret, ita scripsit: Sagittarius cum funditore utrimque summo studio spargunt fortissime. Sed sagittam atque lapidem deorsum an sursum mittas, hoc interest; nam neutrum potest deorsum versum recte mitti, sed sursum utrumque optime. Quare milites Metelli sauciabantur multo minus et, quod maxime opus erat, a pinnis hostis defendebant facillime finditore.</TextUnit>
    <TextUnit id="1757" loc="9.1.2">Percontabar ego Antonium Iulianum rhetorem, cur hoc ita usu veniret quod Quadrigarius dixisset, ut contigui magis directioresque ictus fiant, si vel lapidem vel sagittam sursum versus iacias quam deorsum, cum proclivior faciliorque iactus sit ex supernis in infima quam ex infimis in superna.</TextUnit>
    <TextUnit id="1758" loc="9.1.3">Tum Iulianus, comprobato genere quaestionis, Quod de sagitta, inquit, et lapide dixit, hoc de omni fere missili telo dici potest.</TextUnit>
    <TextUnit id="1759" loc="9.1.4">Facilior autem iactus est, sicuti dixisti, si desuper iacias, si quid iacere tantum velis, non ferire.</TextUnit>
    <TextUnit id="1760" loc="9.1.5">Sed cum modus et impetus iactus temperandus derigendusque est, tum, si in prona iacias, moderatio atque ratio inittentisque praecipitantia qualicumque ipsa et pondere cadentis teli corrumpitur.</TextUnit>
    <TextUnit id="1761" loc="9.1.6">At si in editiora mittas et ad percutiendum superne aliquid manum et oculos conlinies, quo motus a te datus tulerit, eo telum ibit quod ieceris.</TextUnit>
    <TextUnit id="1762" loc="9.1.7">Ad hane ferme sententiam Iulianus super istis Q. Claudii verbis nobiscum sermocinatus est.</TextUnit>
    <TextUnit id="1763" loc="9.1.8">Quod ait idem Q. Claudius: a pinnis hostis defendebant facillime, animadvertendum est usum esse eum verbo defendebant, non ex vulgari consuetudine, sed admodum proprie et Latine.</TextUnit>
    <TextUnit id="1764" loc="9.1.9">Nam defendere et offendere inter sese adversa sunt, quorum alterum significat ἐμποδὼν ἔχειν, id est incurrere in aliquid et incidere, alterum ἐκποδὼν ποιεῖν, id est avertere atque depellere, quod hoc in loco Claudio dicitur.</TextUnit>
    <TextUnit id="1765" loc="9.2.2arg">Qualibus verbis notarit Herodes Atticus falso quempiam cultu amictuque nomen habitumque philosophi ementientem.</TextUnit>
    <TextUnit id="1766" loc="9.2.1">AD Herodem Atticum, consularem virum ingenioque amoeno et Graeca facundia celebrem,  adiit nobis praesentibus palliatus quispiam et crinitus barbaque prope ad pubem usque porrecta ac petit aes sibi dari εἰς ἄρτους.</TextUnit>
    <TextUnit id="1767" loc="9.2.2">Tum Herodes interrogat quisnam esset.</TextUnit>
    <TextUnit id="1768" loc="9.2.3">Atque ille, vultu sonituque vocis obiurgatorio, philosophum sese esse dicit et mirari quoque addit cur quaerendum putasset quod videret.</TextUnit>
    <TextUnit id="1769" loc="9.2.4">Video, inquit Herodes, barbam et pallium, philosophum nondum video.</TextUnit>
    <TextUnit id="1770" loc="9.2.5">Quaeso autem te, cum bona venia dicas mihi quibus nos uti posse argumentis existimas, ut esse te philosophum noscitemus?</TextUnit>
    <TextUnit id="1771" loc="9.2.6">Interim aliquot ex his qui cum Herode erant erraticum esse hominem dicere et nulli rei incolamque esse sordentium ganearum, nisi accipiat quod petat convicio turpi solitum incessere; atque ibi Herodes Demus, inquit, huic aliquid aeris, cuicuimodi est,</TextUnit>
    <TextUnit id="1772" loc="9.2.7">tamquam homines, non tamquam homini, et iussit dari pretium panis triginta dierum.</TextUnit>
    <TextUnit id="1773" loc="9.2.8">Tum nos aspiciens qui eum sectabamur, Musonius, inquit, aeruscanti cuipiam id genus et philosophum sese ostentanti dari iussit mille nummum, et cum plerique dicerent nebulonem esse hominem malum et malitiosum et nulla re bona dignum, tum Musonium subridentem dixisse aiunt: ἄξιος οὖν ἐστὶν ἀργυρίον.</TextUnit>
    <TextUnit id="1774" loc="9.2.9">Sed hoc potius, inquit, dolori mihi et aegritudini est, quod istiusmodi animalia spurca atque probra nomen usurpant sanctissimum et philosophi appellantur.</TextUnit>
    <TextUnit id="1775" loc="9.2.10">Maiores autem mei Athenienses nomina iuvenum  fortissimorum Harmodii et Aristogitonis, qui libertatis recuperandae gratia Hippiam tyrannum interficere adorsi erant, ne umquam servis indere liceret decreto publico sanxerunt, quoniam nefas ducerent nomina libertati patriae devota servili contagio pollui.</TextUnit>
    <TextUnit id="1776" loc="9.2.11">Cur ergo nos patimur nomen philosophiae inlustrissimum in hominibus deterrimis exsordescere? Simili autem, inquit, exemplo ex contraria specie antiquos Romanorum audio praenomina patriciorum quorundam male de republica meritorum et ob eam causam capite damnatorum censuisse, ne cui eiusdem gentis patricio inderentur, ut vocabula quoque eorum defamata atque demortua cum ipsis viderentur.</TextUnit>
    <TextUnit id="1777" loc="9.3.3arg">Epistula Philippi regis ad Aristotelem philosophum super Alexandro recens nato.</TextUnit>
    <TextUnit id="1778" loc="9.3.1">PHILIPPUS, Amyntae filius, terrae Macedoniae rex, cuius virtute industriaque Macetae locupletissimo imperio aucti gentium nationumque multarum potiri coeperant et cuius vim atque arma toti Graeciae cavenda metuendaque inclitae illae Demosthenis orationes contionesque vocificant—</TextUnit>
    <TextUnit id="1779" loc="9.3.2">is Philippus, cum in omni fere tempore negotiis belli victoriisque adfectus exercitusque esset, a liberali tamen Musa et a studiis humanitatis numquam afuit, quin lepide  comiterque pleraque et faceret et diceret.</TextUnit>
    <TextUnit id="1780" loc="9.3.3">Feruntur adeo libri epistularum eius, munditiae et venustatis et prudentiae plenarum, velut sunt illae litterae quibus Aristoteli philosopho natum esse sibi Alexandrum nuntiavit.</TextUnit>
    <TextUnit id="1781" loc="9.3.4">Ea epistula, quoniam curae diligentiaeque in liberorum disciplinas hortamentum est, exscribenda visa est ad commonendos parentum animos.</TextUnit>
    <TextUnit id="1782" loc="9.3.5">Exponenda est igitur ad hanc ferme sententiam:  Philippus Aristoteli salutem dicit. Filium mihi genitum scito. Quod equidem dis habeo gratiam, non proinde quia natus est, quam pro eo, quod nasci contigit temporibus vitae tuae. Spero enim fore ut eductus eruditusque a te, dignus existat et nobis et rerum nostrarum susceptione.</TextUnit>
    <TextUnit id="1783" loc="9.3.6">Ipsius autem Philippi verba haec sunt:  φίλιππος ̓αριστοτέλει χαίρειν. ̓́σθι μοι γεγονότα υἱόν. πολλὴν οὖν τοῖς θεοῖς ἔχω χάριν, οὐχ οὕτως ἐπὶ τῇ γενέσει τοῦ παιδός, ὡς ἐπὶ τῷ κατὰ τὴν σὴν ἡλικίαν αὐτὸν γεγονέναι: ἐλπίζω γάρ αὐτὸν ὑπὸ σοῦ τραφέντα καὶ παιδευθέντα ἄξιον ἔσεσθαι καὶ ἡμῶν καὶ τῆς τῶν πραγμάτων διαδοχῆς.</TextUnit>
    <TextUnit id="1784" loc="9.4.4arg">De barbararum gentium prodigiosis miraculis; deque diris et exitiosis effascinationibus; atque inibi de feminis repente versis in mares.</TextUnit>
    <TextUnit id="1785" loc="9.4.1">CUM e Graecia in Italiam rediremus et Brundisium iremus egressique e navi in terram in portu illo  inclito spatiaremur, quem Q. Ennius remotiore paulum, sed admodum scito vocabulo praepetem appellavit, fasces librorum venalium expositos vidimus.</TextUnit>
    <TextUnit id="1786" loc="9.4.2">Atque ego avide statim pergo ad libros.</TextUnit>
    <TextUnit id="1787" loc="9.4.3">Erant autem isti omnes libri Graeci miraculorum fabularumque pleni, res inauditae, incredulae, scriptores veteres non parvae auctoritatis: Aristeas Proconnesius et Isigonus Nicaeensis et Ctesias et Onesicritus et Philostephanus et Hegesias;</TextUnit>
    <TextUnit id="1788" loc="9.4.4">ipsa autem volumina ex diutino situ squalebant et habitu aspectuque taetro erant.</TextUnit>
    <TextUnit id="1789" loc="9.4.5">Accessi tamen percontatusque pretium sum et, adductus mira atque insperata vilitate, libros plurimos aere pauco emo eosque omnis duabus proximis noctibus cursim transeo; atque in legendo carpsi exinde quaedam et notavi mirabilia et scriptoribus fere nostris intemptata eaque his commentariis aspersi, ut qui eos lectitarit ne rudis omnino et ἀνήκοος inter istiusmodi rerum auditiones reperiatur.</TextUnit>
    <TextUnit id="1790" loc="9.4.6">Erant igitur in illis libris scripta huiuscemodi: Scythas illos penitissimos, qui sub ipsis septentrionibus aetatem agunt, corporibus hominum vesci eiusque victus alimento vitam ducere et ἀνθρωποφάγους nominari; item esse homines sub eadem regione caeli unum oculum in frontis medio habentes, qui appellantur Arimaspi, qua fuisse facie Cyclopas poetae ferunt; alios item esse homines  apud eandem caeli plagam singulariae velocitatis, vestigia pedum habentes retro porrecta, non, ut ceterorum hominum, prosum spectantia; praeterea traditum esse memoratumque in ultima quadam terra, quae Albania dicitur, gigni homines, qui in pueritia canescant et plus cernant oculis per noctem quam interdiu; item esse compertum et creditum, Sauromatas, qui ultra Borysthenen fluvium longe colunt, cibum capere semper diebus tertiis, medio abstinere.</TextUnit>
    <TextUnit id="1791" loc="9.4.7">Id etiam in isdem libris scriptum offendimus, quod postea in libro quoque Plinii Secundi Naturalis Historiae septimo legi, esse quasdam in terra Africa hominum familias voce atque lingua effascinantium,</TextUnit>
    <TextUnit id="1792" loc="9.4.8">qui si impensius forte laudaverint pulchras arbores, segetes laetiores, infantes amoeniores, egregios equos, pecudes pastu atque cultu opimas, emoriantur repente haec omnia, nulli aliae causae obnoxia. Oculis quoque exitialem fascinationem fieri in isdem libris scriptum est traditurque esse homines in Illyriis qui interimant videndo quos diutius irati viderint, eosque ipsos mares feminasque, qui visu ita nocenti sunt, pupillas in singulis oculis binas habere.</TextUnit>
    <TextUnit id="1793" loc="9.4.9">Item esse in montibus terrae Indiae homines caninis capitibus et latrantibus eosque vesci avium et ferarum venatibus; atque esse item alia aput ultimas orientis terras miracula homines,  qui monocoli appellentur, singulis cruribus saltatim currentes, vivacissimae pernicitatis; quosdam etiam esse nullis cervicibus, oculos in humeris habentes.</TextUnit>
    <TextUnit id="1794" loc="9.4.10">Iam vero hoc egreditur omnem modum admirationis, quod idem illi scriptores gentem esse aiunt aput extrema Indiae, corporibus hirtis et avium ritu plumantibus, nullo cibatu vescentem, sed spiritu florum naribus hausto victitantem;</TextUnit>
    <TextUnit id="1795" loc="9.4.11">Pygmaeos quoque haut longe ab his nasci, quorum qui longissimi sint, non longiores esse quam pedes duo et quadrantem.</TextUnit>
    <TextUnit id="1796" loc="9.4.12">Haec atque alia istiusmodi plura legimus, sed cum ea scriberemus, tenuit nos non idoneae scripturae taedium, nihil ad ornandum iuvandumque usum vitae pertinentis.</TextUnit>
    <TextUnit id="1797" loc="9.4.13">Libitum tamen est in loco hoc miraculorum notare id etiam, quod Plinius Secundus, vir in temporibus aetatis suae ingenii dignitatisque gratia auctoritate magna praeditus, non audisse neque legisse, sed scire sese atque vidisse in libro Naturalis Historiae septimo scripsit.</TextUnit>
    <TextUnit id="1798" loc="9.4.14">Verba igitur haec, quae infra posui, ipsius sunt, ex eo libro sumpta, quae profecto faciunt ut neque respuenda neque ridenda sit notissima illa veterum poetarum de Caenide et Caeneo cantilena.</TextUnit>
    <TextUnit id="1799" loc="9.4.15">Ex feminis, inquit, mutari in mares, non esse fabulosum. Invenimus in annalibus, Q. Licinio Crasso, C. Cassio Longino consulibus, Casini puerum factum ex virgine sub parentibus iussuque haruspicum deportatum in insulam desertam. Licinius Mucianus prodidit visum esse a se  Argis Arescontem, cui nomen Arescusae fuisset, nupsisse etiam, mox barbam et virilitatem provenisse uxoremque duxisse; eiusdem sortis et Zmyrnae puerum a se visum. Ipse in Africa vidi mutatum in marem die nuptiarum L. Cossitium civem Thysdritanum, vivebatque cum proderem haec.</TextUnit>
    <TextUnit id="1800" loc="9.4.16">Idem Plinius in eodem libro verba haec scripsit: Gignuntur homines utriusque sexus, quos 'hermaphroditos' vocamus, olim 'androgynos' vocatos et in prodigiis habitos, nunc vero in deliciis.</TextUnit>
    <TextUnit id="1801" loc="9.5.5arg">Diversae nobilium philosophorum sententiae de genere ac natura voluptatis; verbaque Hieroclis philosophi quibus decreta Epicuri insectatus est.</TextUnit>
    <TextUnit id="1802" loc="9.5.1">DE voluptate veteres philosophi diversas sententias dixerunt.</TextUnit>
    <TextUnit id="1803" loc="9.5.2">Epicurus voluptatem summum bonum esse ponit, eam tamen ita definit: σαρκὸς εὐσταθὲς κατάστημα.</TextUnit>
    <TextUnit id="1804" loc="9.5.3">Antisthenes Socraticus summum malum dicit; eius namque hoc verbum est: μανείην μᾶλλον ἢ ἡσθείην.</TextUnit>
    <TextUnit id="1805" loc="9.5.4">Speusippus vetusque omnis Academia voluptatem et dolorem duo mala esse dicunt opposita inter sese, bonum tamen esse quod utriusque medium foret.</TextUnit>
    <TextUnit id="1806" loc="9.5.5">Zeno censuit voluptatem esse indifferens, id est neutrum, neque bonum neque malum, quod ipse  Graeco vocabulo ἀδιάφορον appellavit.</TextUnit>
    <TextUnit id="1807" loc="9.5.6">Critolaus Peripateticus et malum esse voluptatem ait et multa alia mala parere ex sese, iniurias, desidias, obliviones, ignavias.</TextUnit>
    <TextUnit id="1808" loc="9.5.7">Plato ante hos omnis ita varie et multiformiter de voluptate disseruit, ut cunctae istae sententiae quas exposui videantur ex sermonum eius fontibus profluxisse; nam proinde unaquaque utitur, ut et ipsius voluptatis natura fert, quae est multiplex, et causarum quas tractat, rerumque quas efficere vult ratio desiderat.</TextUnit>
    <TextUnit id="1809" loc="9.5.8">Taurus autem noster, quotiens facta mentio Epicuri erat, in ore atque in lingua habebat verba haec Hieroclis Stoici, viri sancti et gravis, ἡδονὴ τέλος, πόρνης δόγμα: οὐκ ἔστιν πρόνοια, οὐδὲ πόρνης δόγμα.</TextUnit>
    <TextUnit id="1810" loc="9.6.6arg">Verbum quod est ab ago frequentativum, in syllaba prima quonam sit modulo pronuntiandum.</TextUnit>
    <TextUnit id="1811" loc="9.6.1">An eo quod est ago et egi, verba sunt quae appellant grammatici frequentativa, actito et actitavi.</TextUnit>
    <TextUnit id="1812" loc="9.6.2">Haec quosdam non sane indoctos viros audio ita pronuntiare, ut primam in his litteram corripiant, rationemque dicunt, quoniam in verbo principali, quod est ago, prima littera breviter pronuntiatur.</TextUnit>
    <TextUnit id="1813" loc="9.6.3">Cur igitur ab eo quod est edo et ungo, in quibus verbis prima littera breviter dicitur, esito et unctito, quae sunt eorum frequentativa, prima littera longa promimus et contra  dictito, ab eo verbo quod est dico, correpte dicimus? Num ergo potius actito et actitavi producenda sunt? quoniam frequentativa ferme omnia eodem modo in prima syllaba dicuntur, quo participia praeteriti temporis ex his verbis unde ea profecta sunt in eadem syllaba pronuntiantur, sicuti lego lectus facit lectito; ungo unctus, unctito; scribo scriptus, scriptito; moveo motus, motito; pendeo pensus, pensito; edo esus, esito; dico autem dictus dictito facit; gero gestus, gestito; veho vectus, vectito; rapio raptus, raptito; capio captus, captito; facio factus, factito. Sic igitur actito producte in prima syllaba pronuntiandum, quoniam ex eo fit quod est ago et actus.</TextUnit>
    <TextUnit id="1814" loc="9.7.7arg">De conversione foliorum in arbore olea brumali et solstitiali die; deque fidibus id temporis ictu alieno sonantibus.</TextUnit>
    <TextUnit id="1815" loc="9.7.1">Volgo et scriptum et creditum est, folia olearum arborum brumali et solstitiali die converti et quae pars eorum fuerit inferior atque occultior, eam supra fieri atque exponi ad oculos et ad solem.</TextUnit>
    <TextUnit id="1816" loc="9.7.2">Quod nobis quoque semel atque iterum experiri volentibus ita esse propemodum visum est.</TextUnit>
    <TextUnit id="1817" loc="9.7.3">Sed de fidibus rarius dictu et mirabilius est; quam rem et alii docti viri et Suetonius etiam Tranquillus, in libro Ludicrae Historiae primo, satis compertam  esse satisque super ea constare adfirmat: nervias in fidibus brumali die alias digitis pelli, alias sonare.</TextUnit>
    <TextUnit id="1818" loc="9.8.8arg">Necessum esse qui multa habeat multis indigere; deque ea re Favorini philosophi cum brevitate eleganti sententia.</TextUnit>
    <TextUnit id="1819" loc="9.8.1">VERUM est profecto quod observato rerum usu sapientes viri dixere, multis egere qui multa habeat, magnamque indigentiam nasci non ex inopia magna, sed ex magna copia; multa enim desiderari ad multa quae habeas tuenda.</TextUnit>
    <TextUnit id="1820" loc="9.8.2">Quisquis igitur, multa habens, cavere atque prospicere velit ne quid egeat neve quid desit, iactura opus esse, non quaestu, et minus habendum esse, ut minus desit.</TextUnit>
    <TextUnit id="1821" loc="9.8.3">Hanc sententiam memini a Favorino inter ingentes omnium clamores detornatam inclusamque verbis his paucissimis: τὸν γὰρ μυρίων καὶ πεντακισχιλίων χλαμύδων δεόμενον οὐκ ἔστι μὴ πλειόνων δεῖσθαι: οἷς γὰρ ἔχω προσδεόμενος, ἀφελὼν ὧν ἔχω, ἀρκοῦμαι οἷς ἔχω.</TextUnit>
    <TextUnit id="1822" loc="9.9.9arg">Quis modus sit vertendi verba in Graecis sententiis; deque his Homeri versibus quos Vergilius vertisse aut bene apteque aut inprospere existimatus est.</TextUnit>
    <TextUnit id="1823" loc="9.9.1">QUANDO ex poematis Graecis vertendae imitandaeque sunt insignes sententiae, non semper aiunt  enitendum ut omnia omnino verba in eum in quem dicta sunt modum vertamus.</TextUnit>
    <TextUnit id="1824" loc="9.9.2">Perdunt enim gratiam pleraque, si quasi invita et recusantia violentius transferantur.</TextUnit>
    <TextUnit id="1825" loc="9.9.3">Scite ergo et considerate Vergilius, cum aut Homeri aut Hesiodi aut Apollonii aut Parthenii aut Callimachi aut Theocriti aut quorundam aliorum locos effingeret, partim reliquit, alia expressit.</TextUnit>
    <TextUnit id="1826" loc="9.9.4">Sicuti nuperrime, aput mensam cum legerentur utraque simul Bucolica Theocriti et Vergilii, animadvertimus reliquisse Vergilium quod Graecum quidem mire quam suave est, verti autem neque debuit neque potuit.</TextUnit>
    <TextUnit id="1827" loc="9.9.5">Sed enim quod substituit pro eo, quod omiserat, non abest quin iucundius lepidiusque sit:  βάλλει καὶ μάλοισι τὸν αἰπόλον ἁ κλεαρίστα τὰς αἶγας παρελᾶντα καὶ ἁδύ τι ποππυλιάζει.</TextUnit>
    <TextUnit id="1828" loc="9.9.6">Malo me Galatea petit, lasciva puella, Et fugit ad salices et se cupit ante videri.</TextUnit>
    <TextUnit id="1829" loc="9.9.7">Illud quoque alio in loco animadvertimus caute omissum, quod est in Graeco versu dulcissimum  τίτυρ', ἐμὶν τὸ καλὸν πεφιλημένε, βόσκε τὰς αἶγας καὶ ποτὶ τὰν κράναν ἄγε, τίτυρε: καὶ τὸν ἐνόρχαν τὸν λιβυκὸν κνάκωνα φυλάσσεο, μή τυ κορύξῃ.  Quo enim pacto diceret:</TextUnit>
    <TextUnit id="1830" loc="9.9.8">τὸ καλὸν πεφιλημένε, verba hercle non translaticia, sed cuiusdam nativae dulcedinis?</TextUnit>
    <TextUnit id="1831" loc="9.9.9">Hoc igitur reliquit et cetera vertit non infestiviter, nisi quod caprum dixit, quem Theocritus ἐνόρχαν appellavit—</TextUnit>
    <TextUnit id="1832" loc="9.9.10">auctore enim M. Varrone is demum Latine caper dicitur, qui excastratus est: —</TextUnit>
    <TextUnit id="1833" loc="9.9.11">Tityre, dum redeo, brevis est via, pasce capellas Et potum pastas age, Tityre, et inter agendum Occursare capro, cornu ferit ille, caveto.</TextUnit>
    <TextUnit id="1834" loc="9.9.12">Et quoniam de transferendis sententiis loquor, memini audisse me ex Valerii Probi discipulis, docti hominis et in legendis pensitandisque veteribus scriptis bene callidi, solitum eum dicere, nihil quicquam tam inprospere Vergilium ex Homero vertisse quam versus hos amoenissimos, quos de Nausicaa Homerus fecit:  οἵη δ' ̓́αρτεμις εἶσι κατ' οὔρεος ἰοχέαιρα, ̓̀η κατὰ τηύ:γετον περιμήκετον ἢ ̓ερύμανθον τερπομένη κάπροισι καὶ ὠκείῃς ἐλάφοισιν: τῇ δέ θ' ἅμα νύμφαι, κοῦραι διὸς αἰγιόχοιο, ̓αγρονόμοι παίζουσι: γέγηθε δέ τε φρένα λητώ: πασάων δ' ὕπερ ἥ γε κάρη ἔχει ἠδὲ μέτωπα, ̔ρεῖα δ' ἀριγνώτη πέλεται, καλαὶ δέ τε πᾶσαι,—</TextUnit>
    <TextUnit id="1835" loc="9.9.13">Qualis in Eurotae ripis aut per iuga Cynthi Exercet Diana choros, quam mille secutae Hinc atque hinc glomerantur Oriades. Illa pharetram Fert humero gradiensque deas supereminet omnis. Latonae tacitum pertemptant gaudia pectus.</TextUnit>
    <TextUnit id="1836" loc="9.9.14">Primum omnium id visum esse dicebant Probo, quod aput Homerum quidem virgo Nausicaa, ludibunda inter familiares puellas in locis solis, recte atque commode confertur cum Diana venante in iugis montium inter agrestes deas, nequaquam autem conveniens Vergilium fecisse, quoniam Dido in urbe media ingrediens inter Tyrios principes cultu atque incessu serio, instans operi, sicut ipse ait, regnisque futuris, nihil eius similitudinis capere possit, quae lusibus atque venatibus Dianae congruat;</TextUnit>
    <TextUnit id="1837" loc="9.9.15">tum postea, quod Homerus studia atque oblectamenta in venando Dianae honeste aperteque dicit, Vergilius autem, cum de venatu deae nihil dixisset, pharetram tantum facit eam ferre in humero, tamquam sit onus et sarcina; atque illud impense Probum esse demiratum in Vergilio dicebant, quod Homerica quidem λητώ gaudium gaudeat genuinum et intimum atque in ipso penetrali cordis et animae vigens, siquidem non aliud est: γέγηθε δέ τε φρένα λητώ, ipse autem, imitari ea volens, gaudia fecerit pigra et levia et cunctantia et quasi in summo pectore supernantia:</TextUnit>
    <TextUnit id="1838" loc="9.9.16">nescire enim sese, quid significaret aliud  pertemptant; praeter ista omnia florem ipsius totius loci Vergilium videri omisisse, quod hunc Homeri versum exigue secutus sït:  ̔ρεῖα δ' ἀριγνώτη πέλεται, καλαὶ δέ τε πᾶσαι,</TextUnit>
    <TextUnit id="1839" loc="9.9.17">quando nulla maior cumulatiorque pulcritudinis laus dici potuerit, quam quod una inter omnis pulcras excelleret, una facile et ex omnibus nosceretur.</TextUnit>
    <TextUnit id="1840" loc="9.10.10arg">Quod Annaeus Cornutus versus Vergilii, quibus Veneris et Vulcani concubitum pudice operteque dixit, reprehensione spurca et odiosa inquinavit.</TextUnit>
    <TextUnit id="1841" loc="9.10.1">ANNIANUS poeta, et plerique cum eo eiusdem Musae viri, summis adsiduisque laudibus hos Vergilii versus ferebat, quibus Vulcanum et Venerem iunctos mixtosque iure coniugii, rem lege naturae operiendam, verecunda quadam translatione verborum, cum ostenderet demonstraretque, protexit.</TextUnit>
    <TextUnit id="1842" loc="9.10.2">Sic enim scripsit:  Ea verba locutus Optatos dedit amplexus placidumque petivit Coniugis infusus gremio per membra soporem.</TextUnit>
    <TextUnit id="1843" loc="9.10.3">Minus autem difficile esse arbitrabantur, in istiusmodi re dicenda, verbis uti uno atque altero brevi tenuique eam signo demonstrantibus, sicut Homerus dixerit: παρθενίην ζώνην et λέκτροιο θεσμόν et ἔργα φιλοτήσια,</TextUnit>
    <TextUnit id="1844" loc="9.10.4">tot vero et tam evidentibus ac tamen non praetextatis, sed puris honestisque verbis venerandum  illud concubii pudici secretum neminem quemquam alium dixisse.</TextUnit>
    <TextUnit id="1845" loc="9.10.5">Sed Annaeus Cornutus, homo sane pleraque alia non indoctus neque inprudens, in secundo tamen librorum, quos De Figuris Sententiarum conposuit, egregiam totius istius verecundiae laudem insulsa nimis et odiosa scrutatione violavit.</TextUnit>
    <TextUnit id="1846" loc="9.10.6">Nam cum genus hoc figurae probasset et satis circumspecte factos esse versus dixisset, 'Membra' tamen, inquit, paulo incautius nominavit.</TextUnit>
    <TextUnit id="1847" loc="9.11.11arg">De Valerio Corvino; et unde Corvinus.</TextUnit>
    <TextUnit id="1848" loc="9.11.1">DE MAXIMO VALERIO, qui Corvinus appellatus est ob auxilium propugnationemque corvi alitis, haut quisquam est nobilium scriptorum qui secus dixerit.</TextUnit>
    <TextUnit id="1849" loc="9.11.2">Ea res prorsus miranda sic profecto est in libris annalibus memorata:</TextUnit>
    <TextUnit id="1850" loc="9.11.3">"Adulescens tali genere editus,</TextUnit>
    <TextUnit id="1851" loc="9.11.4">L. Furio, Claudio Appio consulibus fit tribunus militaris. Atque in eo tempore copiae Gallorum ingentes agrum Pomptinum insederant instruebaturque acies a consulibus, de vi ac multitudine hostium satis agentibus.</TextUnit>
    <TextUnit id="1852" loc="9.11.5">Dux interea Gallorum, vasta et ardua proceritate armisque auro praefulgentibus, grandia ingrediens et manu telum reciprocans incedebat perque contemptum et  superbiam circumspiciens despiciensque omnia, venire iubet et congredi, si quis pugnare secum ex omni Romano exercitu auderet.</TextUnit>
    <TextUnit id="1853" loc="9.11.6">Tum Valerius tribunus, ceteris inter metum pudoremque ambiguis, impetrato prius a consulibus ut in Gallum tam inaniter adrogantem pugnare sese permitterent, progreditur intrepide modesteque obviam; et congrediuntur et consistunt et conserebantur iam manus. Atque ibi vis quaedam divina fit:</TextUnit>
    <TextUnit id="1854" loc="9.11.7">corvus repente inprovisus advolat et super galeam tribuni insistit atque inde in adversari os atque oculos pugnare incipit; insilibat, obturbabat et unguibus manum laniabat et prospectum alis arcebat atque, ubi satis saevierat, revolabat in galeam tribuni.</TextUnit>
    <TextUnit id="1855" loc="9.11.8">Sic tribunus, spectante utroque exercitu, et sua virtute nixus et opera alitis propugnatus, ducem hostium ferocissimum vicit interfecitque atque ob hane causam cognomen habuit Corvinus.</TextUnit>
    <TextUnit id="1856" loc="9.11.9">Id factum est annis quadringentis quinque post Romam conditam.</TextUnit>
    <TextUnit id="1857" loc="9.11.10">Statuam Corvino isti divus Augustus in foro suo statuendam curavit. In eius statuae capite corvi simulacrum est, rei pugnaeque quam diximus monimentum.</TextUnit>
    <TextUnit id="1858" loc="9.12.12arg">De verbis quae in utramque partem significatione adversa et reciproca dicuntur.</TextUnit>
    <TextUnit id="1859" loc="9.12.1">UT formidulosus dici potest et qui formidat et qui formidatur, ut invidiosus et qui invidet et  cui invidetur, ut suspiciosus et qui suspicatur et qui suspectus est, ut ambitiosus et qui ambit et qui ambitur, ut item gratiosus et qui adhibet gratias et qui admittit, ut laboriosus et qui laborat et qui labori est, ut pleraque alia huiuscemodi in utramque partem dicuntur, ita infestus quoque ancipiti significatione est.</TextUnit>
    <TextUnit id="1860" loc="9.12.2">Nam et is infestus appellatur, qui malum infert cuipiam, et contra, cui aliunde impendet malum, is quoque infestus dicitur.</TextUnit>
    <TextUnit id="1861" loc="9.12.3">Sed quod prius posui profecto exemplis non indiget; sic adeo multi locuntur, ut infestum dicant inimicum atque adversum; alterum autem illud ignorabilius obscuriusque est.</TextUnit>
    <TextUnit id="1862" loc="9.12.4">Quis enim e medio facile dixerit infestum esse, cui alter infestus est? Sed et veteres plerique ita dixerunt et M. Tullius, in oratione quam Pro Cn. Plancio scripsit, vocabulo hoc sic usus est:</TextUnit>
    <TextUnit id="1863" loc="9.12.5">Dolebam, inquit, iudices, et acerbe ferebam, si huius salus ob eam ipsam causam esset infestior, quod is meam salutem atque vitam sua benivolentia, praesidio custodiaque texisset.</TextUnit>
    <TextUnit id="1864" loc="9.12.6">Nos igitur de origine et ratione verbi quaerebamus, atque ita in Nigidianis scriptum invenimus: 'Infestum' est a 'festinando' dictum; nam qui instat, inquit, alicui eumque properans urget opprimereque eum studet festinatque, aut contra de cuius periculo et exitio festinatur, is uterque 'infestus' dicitur ab instantia atque imminentia fraudis, quam vel facturus cuipiam vel passurus est.</TextUnit>
    <TextUnit id="1865" loc="9.12.7">Ne quis autem de suspicioso, quod supra posuimus, et de formiduloso in eam partem quae minus usitata est, exemplum requirat, de suspicioso aput M. Catonem De Re Floria ita scriptum: Sed nisi qui palam corpore pecuniam quaereret aut se lenoni locavisset, etsi famosus et suspiciosus fuisset, vim in corpus liberum non aecum censuere adferri.</TextUnit>
    <TextUnit id="1866" loc="9.12.8">Suspiciosum enim Cato hoc in loco suspectum significat, non suspicantem:</TextUnit>
    <TextUnit id="1867" loc="9.12.9">formidulosum autem, qui formidetur, Sallustius in Catilina ita dicit: Igitur talibus viris non labor insolitus, non locus ullus asper aut arduus erat, non armatus hostis formidulosus.</TextUnit>
    <TextUnit id="1868" loc="9.12.10">Item C. Calvus in poematis laboriosus dicit, non, ut vulgo dicitur, qui laborat, sed in quo laboratur:  Durum (inquit) rus fugit et laboriosum.</TextUnit>
    <TextUnit id="1869" loc="9.12.11">Eadem ratione Laberius quoque in Sororibus:  Ecastor (inquit) mustum somniculosum,</TextUnit>
    <TextUnit id="1870" loc="9.12.12">et Cinna in poematis:  Somniculosam ut Poénus aspidém Psyllus.</TextUnit>
    <TextUnit id="1871" loc="9.12.13">Metus quoque et iniuria atque alia quaedam id genus sic utroqueversum dici possunt; nam metus hostium recte dicitur et cum timent  hostes et cum timentur.</TextUnit>
    <TextUnit id="1872" loc="9.12.14">Itaque Sallustius in Historia prima metum Pompei dixit, non quo Pompeius metueret, quod est usitatius, sed quo metueretur. Verba haec Sallusti sunt: Id bellum excitabat metus Pompei victoris, Hiempsalem in regnum restituentis.</TextUnit>
    <TextUnit id="1873" loc="9.12.15">Item alio in loco: Postquam remoto metu Punico simultates exercere vacuum fuit.</TextUnit>
    <TextUnit id="1874" loc="9.12.16">Iniurias itidem dicimus tam illorum qui patiuntur, quam qui faciunt, quarum dictionum exempla sunt facilia. inventu.</TextUnit>
    <TextUnit id="1875" loc="9.12.17">Illud etiam dictum a Vergilio eandem habet formam communicatae ultro et citro significationis:  et vulnere (inquit) tardis Ulixi, cum diceret vulnus, non quod accepisset Ulixes, sed quod dedisset.</TextUnit>
    <TextUnit id="1876" loc="9.12.18">Nescius quoque dicitur tam is qui nescitur, quam qui nescit.</TextUnit>
    <TextUnit id="1877" loc="9.12.19">Sed super eo qui nescit, frequens huius vocabuli usus est, infrequens autem est de eo quod nescitur.</TextUnit>
    <TextUnit id="1878" loc="9.12.20">Ignarus aeque utroqueversum dicitur, non tantum qui ignorat, set et qui ignoratur.</TextUnit>
    <TextUnit id="1879" loc="9.12.21">Plautus in Rudente:  Quae ín locis nésciis néscia spé sumus. Sallustius:</TextUnit>
    <TextUnit id="1880" loc="9.12.22">More humanae cupidinis ignara visendi. Vergilius:  ignarum Laurens habet ora Mimanta.</TextUnit>
    <TextUnit id="1881" loc="9.13.13arg">Verba ex historia Claudi Quadrigari, quibus Manli Torquati, nobilis adulescentis, et hostis Galli provocantis pugnam depinxit.</TextUnit>
    <TextUnit id="1882" loc="9.13.1">TITUS MANLIUS summo loco natus adprimeque nobilis fuit.</TextUnit>
    <TextUnit id="1883" loc="9.13.2">Ei Manlio cognomentum factum est Torquatus.</TextUnit>
    <TextUnit id="1884" loc="9.13.3">Causam cognomenti fuisse accepimus torquis ex auro induvias, quam ex hoste quem occiderat detractam induit.</TextUnit>
    <TextUnit id="1885" loc="9.13.4">Sed quis hostis et quid genus, quam formidandae vastitatis et quantum insolens provocator et cuimodi fuerit pugna decertatum, Q. Claudius primo Annalium purissime atque inlustrissime simplicique et incompta orationis antiquae suavitate descripsit.</TextUnit>
    <TextUnit id="1886" loc="9.13.5">Quem locum ex eo libro philosophus Favorinus cum legeret, non minoribus quati adficique animum suum motibus pulsibusque dicebat, quam si ipse coram depugnantes eos spectaret.</TextUnit>
    <TextUnit id="1887" loc="9.13.6">Verba Q. Claudi, quibus pugna ista depicta est, adscripsi:</TextUnit>
    <TextUnit id="1888" loc="9.13.7">Cum interim Gallus quidam nudus praeter scutum et gladios duos torque atque armillis decoratus processit, qui et viribus et magnitudine et adulescentia simulque virtute ceteris antistabat.</TextUnit>
    <TextUnit id="1889" loc="9.13.8">Is maxime proelio commoto atque utrisque summo studio pugnantibus, manu significare coepit utrisque, quiescerent.</TextUnit>
    <TextUnit id="1890" loc="9.13.9">Pugnae facta pausa est.</TextUnit>
    <TextUnit id="1891" loc="9.13.10">Extemplo silentio facto cum voce maxima conclamat,  si quis secum depugnare vellet, uti prodiret.</TextUnit>
    <TextUnit id="1892" loc="9.13.11">Nemo audebat propter magnitudinem atque inmanitatem facies.</TextUnit>
    <TextUnit id="1893" loc="9.13.12">Deinde Gallus inridere coepit atque linguam exertare.</TextUnit>
    <TextUnit id="1894" loc="9.13.13">Id subito perdolitum est cuidam Tito Manlio, summo genere gnato, tantum flagitium civitati adcidere, e tanto exercitu neminem prodire.</TextUnit>
    <TextUnit id="1895" loc="9.13.14">Is, ut dico, processit neque passus est virtutem Romanam ab Gallo turpiter spoliari. Scuto pedestri et gladio Hispanico cinctus contra Gallum constitit.</TextUnit>
    <TextUnit id="1896" loc="9.13.15">Metu magno ea congressio in ipso ponti, utroque exercitu inspectante, facta est.</TextUnit>
    <TextUnit id="1897" loc="9.13.16">Ita, ut ante dixi, constiterunt: Gallus sua disciplina scuto proiecto cunctabundus; Manlius, animo magis quam arte confisus, scuto scutum percussit atque statum Galli conturbavit.</TextUnit>
    <TextUnit id="1898" loc="9.13.17">Dum se Gallus iterum eodem pacto constituere studet, Manlius iterum scuto scutum percutit atque de loco hominem iterum deiecit; eo pacto ei sub Gallicum gladium successit atque Hispanico pectus hausit; deinde continuo umerum dextrum eodem successu incidit neque recessit usquam, donec subvertit, ne Gallus impetum in ictu haberet.</TextUnit>
    <TextUnit id="1899" loc="9.13.18">Ubi eum evertit, caput praecidit, torquem detraxit eamque sanguinulentam sibi in collum inponit.</TextUnit>
    <TextUnit id="1900" loc="9.13.19">Quo ex facto ipse posterique eius Torquati sunt cognominati.</TextUnit>
    <TextUnit id="1901" loc="9.13.20">Ab hoc Tito Manlio, cuius hanc pugnam Quadrigarius descripsit, imperia et aspera et immitia  Manliana dicta sunt, quoniam postea bello adversum Latinos cum esset consul, filium suum securi percussit, qui speculatum ab eo missus, . . interdicto, hostem, a quo provocatus fuerat, occiderat.</TextUnit>
    <TextUnit id="1902" loc="9.14.14arg">Quod idem Quadrigarius huius facies patrio casu probe et Latine dixit; et quaedam alia adposita de similium vocabulorum declinationibus.</TextUnit>
    <TextUnit id="1903" loc="9.14.1">quod autem supra scriptum est in Q. Claudi verbis: Propter magnitudinem atque inmanitatem facies, id nos aliquot veteribus libris inspectis exploravimus atque ita esse, ut scriptum est, comperimus.</TextUnit>
    <TextUnit id="1904" loc="9.14.2">Sic enim pleraque aetas veterum declinavit: haec facies, huius facies, quod nunc propter rationem grammaticam faciei dicitur. Corruptos autem quosdam libros repperi, in quibus faciei scriptum est, illo quod ante scriptum erat oblitterato.</TextUnit>
    <TextUnit id="1905" loc="9.14.3">Meminimus etiam in Tiburti bibliotheca invenire nos in eodem Claudii libro scriptum utrumque facies et facii. Sed facies in ordinem scriptum fuit et contra per i geminum facii,</TextUnit>
    <TextUnit id="1906" loc="9.14.4">neque id abesse a quadam consuetudine prisca existimavimus; nam et ab eo quod est hic dies, tam huius dies, quam huius dii, et ab eo quod est haec fames, tam huius famis, quam huius fami dixerunt.</TextUnit>
    <TextUnit id="1907" loc="9.14.5">Q. Ennius in XVI. Annali dies scripsit pro diei in hoc versu:  Postremae longinqua dies quod fecerit aetas.</TextUnit>
    <TextUnit id="1908" loc="9.14.6">Ciceronem quoque adfirmat Caesellius in oratione, quam Pro P. Sestio fecit, dies scripsisse pro diei, quod ego inpensa opera conquisitis veteribus libris plusculis ita, ut Caesellius ait, scriptum inveni.</TextUnit>
    <TextUnit id="1909" loc="9.14.7">Verba sunt haec M. Tullii: Equites vero daturos illius dies poenas; quocirca factum hercle est, ut facile his credam, qui scripserunt, idiographum librum Vergilii se inspexisse, in quo ita scriptum est:  Libra dies somnique pares ubi fecerit horas, id est Libra diei somnique.</TextUnit>
    <TextUnit id="1910" loc="9.14.8">Sed sicut hoc in loco dies a Vergilio scriptum videtur, ita in illo versu non dubium est, quin dii scripserit pro diei:  Munera laetitiamque dii, quod inperitiores dei legunt, ab insolentia scilicet vocis istius abhorrentes.</TextUnit>
    <TextUnit id="1911" loc="9.14.9">Sic autem dies, dii a veteribus declinatum est, ut fames fami, pernicies pernicii, progenies progenii, luxuries luxurii, acies acii.</TextUnit>
    <TextUnit id="1912" loc="9.14.10">M. enim Cato in oratione, quam De Bello Carthaginiensi composuit, ita scripsit: Pueri atque mulieres extrudebantur fami causa.</TextUnit>
    <TextUnit id="1913" loc="9.14.11">Lucilius in XII.:  Rugosum atque fami plenum.  Sisenna in Historiarum libro VI.:</TextUnit>
    <TextUnit id="1914" loc="9.14.12">Romanos inferendae pernicii causa venisse.</TextUnit>
    <TextUnit id="1915" loc="9.14.13">Pacuvius in Paulo:  Patér supreme nóstrae progenií patris.</TextUnit>
    <TextUnit id="1916" loc="9.14.14">Cn. Matius in Iliadis XXI.:  Altera pars acii vitassent fluminis undas.</TextUnit>
    <TextUnit id="1917" loc="9.14.15">Idem Matius in XXIII.:  An maneat specii simulacrum in morte silentum.</TextUnit>
    <TextUnit id="1918" loc="9.14.16">C. Gracchus De Legibus Promulgatis: Ea luxurii causa aiunt institui;</TextUnit>
    <TextUnit id="1919" loc="9.14.17">et ibidem infra ita scriptum est: Non est ea luxuries, quae necessario parentur vitae causa,</TextUnit>
    <TextUnit id="1920" loc="9.14.18">per quod apparet eum ab eo quod est luxuries luxurii patrio casu dixisse.</TextUnit>
    <TextUnit id="1921" loc="9.14.19">M. quoque Tullius, in oratione qua Sextum Roscium defendit, pernicii scriptum reliquit. Verba haec sunt: Quorum nihil pernicii causa divino consilio, sed vi ipsa et magnitudine rerum factum putamus.</TextUnit>
    <TextUnit id="1922" loc="9.14.20">Aut facies ergo in casu patrio aut facii Quadrigarium scripsisse existimandum est; facie autem in nullo veteri libro scriptum repperi.</TextUnit>
    <TextUnit id="1923" loc="9.14.21">In casu autem dandi qui purissime locuti sunt non faciei, uti nunc dicitur, sed facie dixerunt. Lucilius in Saturis:</TextUnit>
    <TextUnit id="1924" loc="9.14.22">primum (inquit) facie quod honestae et Aetati accedit.  Lucilius in libro septimo:</TextUnit>
    <TextUnit id="1925" loc="9.14.23">Qui te diligat, aetati facieque tuae se Fautorem ostendat, fore amicum polliceatur;</TextUnit>
    <TextUnit id="1926" loc="9.14.24">sunt tamen non pauci qui utrobique facii legant.</TextUnit>
    <TextUnit id="1927" loc="9.14.25">Sed C. Caesar in libro De Analogia secundo huius die et huius specie dicendum putat.</TextUnit>
    <TextUnit id="1928" loc="9.14.26">Ego quoque in Iugurtha Sallustii summae fidei et reverendae vetustatis libro die casu patrio scriptum inveni. Verba haec ita erant: Vix decima parte die reliqua. Non enim puto argutiolam istam recipiendam, ut die dictum quasi ex die existimemus.</TextUnit>
    <TextUnit id="1929" loc="9.15.15arg">De genere controversiae quod Graece ἄπορον appellatur.</TextUnit>
    <TextUnit id="1930" loc="9.15.1">CUM Antonio Iuliano rhetore, per feriarum tempus aestivarum decedere ex urbis aestu volentes, Neapolimconcesseramus.</TextUnit>
    <TextUnit id="1931" loc="9.15.2">Atque ibi erat adulescens tunc quispiam ex ditioribus cum utriusque linguae magistris meditans et exercens ad causas Romae orandas eloquentiae Latinae facultatem; atque is rogat Iulianum, uti sese audiat declamantem.</TextUnit>
    <TextUnit id="1932" loc="9.15.3">It auditum Iulianus imusque nos cum eo simul.</TextUnit>
    <TextUnit id="1933" loc="9.15.4">Introit adulescens et praefatur arrogantius et elatius quam aetatem eius decebat, ac deinde iubet exponi controversias.</TextUnit>
    <TextUnit id="1934" loc="9.15.5">Aderat ibi nobiscum Iuliani sectator, iuvenis promptus et proficiens et offendens iam in eo, quod ille aput Iuliani aures in praecipiti stare et subitaria dictione periculum sui facere audebat.</TextUnit>
    <TextUnit id="1935" loc="9.15.6">Exponit igitur temptamenti gratia controversiam parum consistentem, quod genus Graeci ἄπορον vocant, Latine autem id non nimis incommode inexplicabile dici potest.</TextUnit>
    <TextUnit id="1936" loc="9.15.7">Ea controversia fuit huiusmodi: De reo septem iudices cognoscant eaque sententia sit rata, quam plures ex eo numero dixerint. Cum septem iudices cognovissent, duo censuerunt reum exilio multandum, duo alii pecunia, tres reliqui capite puniendum.</TextUnit>
    <TextUnit id="1937" loc="9.15.8">Petitur ad supplicium ex sententia trium iudicum et contradicit.</TextUnit>
    <TextUnit id="1938" loc="9.15.9">Hac ille audita nec considerata neque aliis, ut proponerentur, expectatis, incipit statim mira celeritate in eandem hane controversiam principia nescio quae dicere et involucra sensuum verborumque volumina vocumque turbas fundere, ceteris omnibus ex cohorte eius, qui audire eum soliti erant, clamore magno exsultantibus, Iuliano autem male ac misere rubente et sudante.</TextUnit>
    <TextUnit id="1939" loc="9.15.10">Sed ubi deblateratis versuum multis milibus finem aliquando fecit egressique inde sumus, amici familiaresque eius Iulianum prosecuti, quidnam existimaret, percontati sunt.</TextUnit>
    <TextUnit id="1940" loc="9.15.11">Atque ibi Iulianus festivissime Nolite quaerere, inquit, quid sentiam; adulescens hic sine controversia disertus est.</TextUnit>
    <TextUnit id="1941" loc="9.16.16arg">Quod Plinium Secundum, non hominem indoctum, fugerit latueritque vitium argumenti quod ἀντιστρέφον Graeci dicunt.</TextUnit>
    <TextUnit id="1942" loc="9.16.1">PLINIUS SECUNDUS existimatus est esse aetatis suae doctissimus.</TextUnit>
    <TextUnit id="1943" loc="9.16.2">Is libros reliquit quos Studiosorum inscripsit, non medius fidius usquequaque aspernandos.</TextUnit>
    <TextUnit id="1944" loc="9.16.3">In his libris multa varie ad oblectandas eruditorum hominum aures ponit.</TextUnit>
    <TextUnit id="1945" loc="9.16.4">Refert etiam plerasque sententias quas in declamandis controversiis lepide arguteque dictas putat.</TextUnit>
    <TextUnit id="1946" loc="9.16.5">Sicuti hanc quoque sententiam ponit ex huiuscemodi controversia: 'Vir fortis praemio quod optaverit donetur. Qui fortiter fecerat, petit alterius uxorem in matrimonium et accepit. Is deinde cuia uxor fuit fortiter fecit. Repetit eandem; contradicitur.'</TextUnit>
    <TextUnit id="1947" loc="9.16.6">Eleganter, inquit, et probabiliter ex parte posterioris viri fortis, uxorem sibi reddi postulantis, hoc dictum est: 'Si placet lex, redde; si non placet, redde.'</TextUnit>
    <TextUnit id="1948" loc="9.16.7">Fugit autem Plinium, sententiolam istam, quam putavit esse argutissimam, vitio non carere quod Graece ἀντιστρέφον dicitur. Et est vitium insidiosum et sub falsa laudis specie latens; nihil enim minus converti ex contrario id ipsum adversus eundem potest, atque ita a priore illo viro forte dici: Si placet lex, non reddo; si non placet, non reddo.</TextUnit>
    <TextUnit id="1949" loc="10.1.1arg">Tertiumne consul an tertio dici oporteat; et quonam modo Cn. Pompeius, cum in theatro, quod erat dedicaturus, honores suos scriberet, quaestionem ancipitem istius verbi de consilio Ciceronis vitaverit.</TextUnit>
    <TextUnit id="1950" loc="10.1.1">FAMILIARI meo cuipiam litteras Athenis Romam misi.</TextUnit>
    <TextUnit id="1951" loc="10.1.2">In his scriptum fuit me illi iam tertium scripsisse.</TextUnit>
    <TextUnit id="1952" loc="10.1.3">Is ad me rescripsit petivitque ut rationem dicerem cur tertium ac non tertio scripsissem. Id etiam adscripsit, ut eadem, quid super illo quoque mihi videretur, facerem se certiorem, tertium ne consul et quartum an tertio et quarto dicendum esset, quoniam Romae doctum virum dicere audisset tertio et quarto consul, non tertium quartum que; idque in principio libri III. Coelium scripsisse et Quintum Claudium in libro undevicesimo C. Marium creatum septimo consulem dixisse.</TextUnit>
    <TextUnit id="1953" loc="10.1.4">Ad haec ego rescripsi nihil amplius quam verba M. Varronis, hominis, opinor, quam fuit Claudius cum Coelio doctioris, quibus verbis utrumque de quo ad me scripserat decideretur;</TextUnit>
    <TextUnit id="1954" loc="10.1.5">nam et Varro satis aperte quid dici oporteret edocuit et ego adversus eum qui doctus esse dicebatur litem meam facere absens nolui.</TextUnit>
    <TextUnit id="1955" loc="10.1.6">Verba M. Varronis ex libro Disciplinarum quinto haec sunt: Aliud est 'quarto' praetorem fieri et 'quartum'; quod 'quarto' locum adsignificat ac tres ante factos, 'quartum' tempus adsignificat et ter ante factum. Igitur Ennius recte, quod scripsit:  Quintus pater quartum' fit consul, et Pompeius timide, quod in theatro, ne adscriberet 'consul tertium' aut 'tertio,' extremas litteras non scripsit.</TextUnit>
    <TextUnit id="1956" loc="10.1.7">Quod de Pompeio Varro breviter et subobscure dixit, Tiro Tullius, Ciceronis libertus, in epistula quadam enarratius scripsit ad hunc ferme modum: Cum Pompeius, inquit, aedem Victoriae dedicaturus foret, cuius gradus vicem theatri essent, nomenque eius et honores scriberentur, quaeri coeptum est, utrum 'consul tertio' inscribendum esset an 'tertium.' Eam rem Pompeius exquisitissime rettulit ad doctissimos civitatis, cumque dissentiretur et pars 'tertio,' alii 'tertium' scribendum contenderent, rogavit, inquit, Ciceronem Pompeius, ut quod ei rectius videretur scribi iuberet. Tum Ciceronem iudicare de viris doctis veritum esse, ne, quorum opinionem inprobasset, ipsos videretur inprobasse. Persuasit igitur Pompeio, ut neque 'tertium ' neque 'tertio' scriberetur, sed ad secundum usque t fierent  litterae, ut verbo non perscripto res quidem demonstraretur, sed dictio tamen ambigua verbi lateret.</TextUnit>
    <TextUnit id="1957" loc="10.1.8">Id autem, quod et Varro et Tiro dixerunt, in eodem nunc theatro non est ita scriptum.</TextUnit>
    <TextUnit id="1958" loc="10.1.9">Nam cum multis annis postea scaena, quae prociderat, refecta esset, numerus tertii consulatus non uti initio primoribus litteris, sed tribus tantum lineolis incisis significatus est.</TextUnit>
    <TextUnit id="1959" loc="10.1.10">In M. autem Catonis quarta Origine ita perscriptum est: Carthaginienses sextum de foedere decessere. Id verbum significat quinquiens ante eos fecisse contra foedus et tum sextum.</TextUnit>
    <TextUnit id="1960" loc="10.1.11">Graeci quoque in significandis huiuscemodi rerum numeris τρίτον καὶ τέταρτον dicunt, quod congruit cum eo quod Latine dicitur: tertium quartumque.</TextUnit>
    <TextUnit id="1961" loc="10.2.2arg">Quid Aristoteles de numero puerperii memoriae mandaverit.</TextUnit>
    <TextUnit id="1962" loc="10.2.1">ARISTOTELES philosophus memoriae tradidit, mulierem in Aegypto uno partu quinque pueros enixam, eumque esse finem dixit multiiugae hominum partionis neque plures umquam simul genitos compertum, hunc autem numerum ait esse rarissimum.</TextUnit>
    <TextUnit id="1963" loc="10.2.2">Sed et divo Augusto imperante qui temporum eius historiam scripserunt ancillam Caesaris Augusti in agro Laurente peperisse quinque pueros dicunt eosque pauculos dies vixisse; matrem quoque eorum, non multo postquam peperit, mortuam monumentumque ei factum iussu  Augusti in via Laurentina inque eo scriptum esse numerum puerperii eius, de quo diximus.</TextUnit>
    <TextUnit id="1964" loc="10.3.3arg">Locorum quorundam inlustrium conlatio contentioque facta ex orationibus C. Gracchi et M. Ciceronis et M. Catonis.</TextUnit>
    <TextUnit id="1965" loc="10.3.1">FORTIS ac vehemens orator existimatur esse C. Gracchus. Nemo id negat. Sed quod nonnullis videtur severior, acrior ampliorque esse M. Tullio, ferri id qui potest?</TextUnit>
    <TextUnit id="1966" loc="10.3.2">Legebamus adeo nuper orationem Gracchi De Legibus Promulgatis, in qua M. Marium et quosdam ex municipiis Italicis honestos viros virgis per iniuriam caesos a magistratibus populi Romani quanta maxima invidia potest conqueritur.</TextUnit>
    <TextUnit id="1967" loc="10.3.3">Verba haec sunt quae super ea re fecit: Nuper Teanum Sidicinum consul venit. Uxor eius dixit se in balneis virilibus lavari velle. Quaestori Sidicino M. Mario datum est negotium, uti balneis exigerentur qui lavabantur. Uxor renuntiat viro parum cito sibi balneas traditas esse et parum lautas fuisse. Idcirco palus destitutus est in foro eoque adductus suae civitatis nobilissimus homo M. Marius. Vestimenta detracta sunt, virgis caesus est. Caleni, ubi id audierunt, edixerunt ne quis in balneis lavisse vellet, cum magistratus Romanus ibi esset. Ferentini ob  eandem causam praetor noster quaestores arripi iussit; alter se de muro deiecit, alter prensus et virgis caesus est.</TextUnit>
    <TextUnit id="1968" loc="10.3.4">In tam atroci re ac tam misera atque maesta iniuriae publicae contestatione, ecquid est quod aut ampliter insigniterque aut lacrimose atque miseranter aut multa copiosaque invidia gravique et penetrabili querimonia dixerit? Brevitas sane et venustas et mundities orationis est, qualis haberi ferme in comoediarum festivitatibus solet.</TextUnit>
    <TextUnit id="1969" loc="10.3.5">Item Gracchus alio in loco ita dicit: Quanta libido quantaque intemperantia sit hominum adulescentium, unum exemplum vobis ostendam. His annis paucis ex Asia missus est qui per id tempus magistratum non ceperat, homo adulescens pro legato. Is in lectica ferebatur. Ei obviam bubulcus de plebe Venusina advenit et per iocum, cum ignoraret qui ferretur, rogavit num mortuum ferrent. Ubi id audivit, lecticam iussit deponi, struppis, quibus lectica deligata erat, usque adeo verberari iussit, dum animam efflavit.</TextUnit>
    <TextUnit id="1970" loc="10.3.6">Haec quidem oratio super tam violento atque crudeli facinore nihil profecto abest a cotidianis sermonibus.</TextUnit>
    <TextUnit id="1971" loc="10.3.7">At cum in simili causa aput M. Tullium cives Romani, innocentes viri, contra ius contraque leges virgis caeduntur aut supplicio extremo necantur, quae ibi tunc miseratio' quae comploratio! quae totius rei sub oculos subiectio! quod et quale invidiae atque acerbitatis fretum effervescit!</TextUnit>
    <TextUnit id="1972" loc="10.3.8">Animum hercle  meum, cum illa M. Ciceronis lego, imago quaedam et sonus verberum et vocum et eiulationum circumplectitur;</TextUnit>
    <TextUnit id="1973" loc="10.3.9">velut sunt ista quae de C. Verre dicit, quae nos, ut in praesens potuimus, quantum memoria subpeditabat, adscripsimus: Ipse inflammatus scelere et furore in forum venit. Ardebant oculi, toto ex ore crudelitas eminebat. Expectabant omnes quo tandem progressurus aut quidnam acturus esset, cum repente hominem proripi atque in foro medio nudari ac deligari et virgas expediri iubet.</TextUnit>
    <TextUnit id="1974" loc="10.3.10">iam haec medius fidius sola verba: nudari ac deligari et virgas expediri iubet tanti motus horrorisque sunt, ut non narrari quae gesta sunt, sed rem geri prosus videas.</TextUnit>
    <TextUnit id="1975" loc="10.3.11">Gracchus autem non querentis neque implorantis, sed nuntiantis vicem: Palus, inquit, in foro destitutus est, vestimenta detracta sunt, virgis caesus est.</TextUnit>
    <TextUnit id="1976" loc="10.3.12">Sed enim M. Cicero praeclare cum diutina repraesentatione, non caesus est, sed caedebatur, inquit, virgis in medio foro Messanae civis Romanus, cum interea nullus gemitus, nulla vox illius miseri inter dolorem strepitumque plagarum audiebatur, nisi haec: 'civis Romanus sum!' Hac commemoratione civitatis omnia verbera depulsurum cruciatumque a corpore deiecturum arbitrabatur.</TextUnit>
    <TextUnit id="1977" loc="10.3.13">Complorationem deinde tam acerbae rei et odium in Verrem detestationemque aput civis Romanos inpense atque acriter atque inflammanter facit, cum haec dicit: O nomen dulce libertatis! O ius  eximium nostrae civitatis! O lex Porcia legesque Semproniae! O graviter desiderata et aliquando reddita plebi Romanae tribunicia potestas! Hucine tandem haec omnia reciderunt, ut civis Romanus in provincia populi Romani, in oppido foederatorum, ab eo qui beneficio populi Romani fasces ac secures haberet, deligatus in foro virgis caederetur? Quid? cum ignes ardentesque laminae ceterique cruciatus admovebantur, si te illius acerba imploratio et vox miserabilis non leniebat, ne civium quidem Romanorum, qui tum aderant, fletu gemituque maximo commovebare?</TextUnit>
    <TextUnit id="1978" loc="10.3.14">Haec M. Tullius atrociter, graviter, apte copioseque miseratus est.</TextUnit>
    <TextUnit id="1979" loc="10.3.15">Sed si quis est tam agresti aure ac tam hispida, quem lux ista et amoenitas orationis verborumque modificatio parum delectat, amat autem priora idcirco, quod incompta et brevia et non operosa, sed nativa quadam suavitate sunt quodque in his umbra et color quasi opacae vetustatis est, is, si quid iudicii habet, consideret in causa pari M. Catonis, antiquioris hominis, orationem, ad cuius vim et copiam Gracchus nec adspiravit.</TextUnit>
    <TextUnit id="1980" loc="10.3.16">Intelleget, opinor, Catonem contentum eloquentia aetatis suae non fuisse et id iam tum facere voluisse quod Cicero postea perfecit.</TextUnit>
    <TextUnit id="1981" loc="10.3.17">In eo namque libro qui De Falsis Pugnis inscriptus est ita de Q. Thermo conquestus est: Dixit a decemviris parum bene sibi cibaria curata esse. iussit vestimenta detrahi atque flagro  caedi. Decemviros Bruttiani verberavere, videre multi mortales. Quis hanc contumeliam, quis hoc imperium, quis hanc servitutem ferre potest? Nemo hoc rex ausus est facere; eane fieri bonis, bono genere gnatis, boni consultis? Ubi societas? ubi fides maiorum? Insignitas iniurias, plagas, verbera, vibices, eos dolores atque carnificinas per dedecus atque maximam contumeliam, inspectantibus popularibus suis atque multis mortalibus, te facere ausum esse? Set quantum luctum, quantum gemitum, quid lacrimarum, quantum fletum factum audivi! Servi iniurias nimis aegre ferunt; quid illos, bono genere natos, magna virtute praeditos, opinamini animi habuisse atque habituros, dum vivent?</TextUnit>
    <TextUnit id="1982" loc="10.3.18">Quod Cato dixit: Bruttiani verberavere, ne qui fortasse de Bruttianis requirat,</TextUnit>
    <TextUnit id="1983" loc="10.3.19">id significat: Cum Hannibal Poenus cum exercitu in Italia esset et aliquot pugnas populus Romanus adversas pugnavisset, primi totius Italiae Bruttii ad Hannibalem desciverunt. Id Romani aegre passi, postquam Hannibal Italia decessit superatique Poeni sunt, Bruttios ignominiae causa non milites scribebant nec pro sociis habebant, sed magistratibus in provincias euntibus parere et praeministrare servorum vicem iusserunt. Itaque hi sequebantur magistratus, tamquam in scaenicis fabulis qui dicebantur lorarii, et quos erant iussi vinciebant aut verberabant; quod autem ex Bruttiis erant, appellati sunt Bruttiani.</TextUnit>
    <TextUnit id="1984" loc="10.4.4arg">Quod P. Nigidius argutissime docuit nomina non positive esse, sed naturalia.</TextUnit>
    <TextUnit id="1985" loc="10.4.1">NOMINA verbaque non positu fortuito, sed quadam vi et ratione naturae facta esse, P. Nigidius in Grammaticis Commentariis docet, rem sane in philosophiae disceptationibus celebrem.</TextUnit>
    <TextUnit id="1986" loc="10.4.2">Quaeri enim solitum aput philosophos, φύσει τὰ ὀνόματα sint ἢ θέσει.</TextUnit>
    <TextUnit id="1987" loc="10.4.3">In eam rem multa argumenta dicit, cur videri possint verba esse naturalia magis quam arbitraria. Ex quibus hoc visum est lepidum et festivum:</TextUnit>
    <TextUnit id="1988" loc="10.4.4">'Vos,' inquit, cum dicimus, motu quodam oris conveniente cum ipsius verbi demonstratione utimur et labeas sensim primores emovemus ac spiritum atque animam porro versum et ad eos quibuscum sermocinamur intendimus. At contra cum dicimus 'nos, neque profuso intentoque flatu vocis neque proiectis labris pronuntiamus, sed et spiritum et labeas quasi intra nosmet ipsos coercemus. Hoc idem fit et in eo, quod dicimus 'tu,' 'ego' et 'tibi' et ' mihi.' Nam sicuti, cum adnuimus et abnuimus, motus quidam ille vel capitis vel oculorum a natura rei quam significat non abhorret, ita in his vocibus quasi gestus quidam oris et spiritus naturalis est. Eadem ratio est in Graecis quoque vocibus, quam esse in nostris animadvertimus.</TextUnit>
    <TextUnit id="1989" loc="10.5.5arg">Avarus simplexne vocabulum sit, an compositum et duplex, sicut P. Nigidio videtur.</TextUnit>
    <TextUnit id="1990" loc="10.5.1">AVARUS non simplex vocabulum, sed iunctum copulatumque esse P. Nigidius dicit in commentariorum undetricesimo. 'Avarus' enim, inquit, appellatur, qui 'avidus aeris' est. Sed in ea copula e littera, inquit, detrita est.</TextUnit>
    <TextUnit id="1991" loc="10.5.2">Item locupletem dictum ait ex conpositis vocibus, qui pleraque loca, hoc est qui multas possessiones teneret.</TextUnit>
    <TextUnit id="1992" loc="10.5.3">Sed probabilius id firmiusque est, quod de locuplete dixit. Nam de avaro ambigitur; cur enim non videri possit ab uno solum verbo inclinatum, quod est aveo, eademque esse fictura qua est amarus, de quo nihil dici potest quin duplex non sit?</TextUnit>
    <TextUnit id="1993" loc="10.6.6arg">Multam dictam esse ab aedilibus plebei Appi Caeci filiae, mulieri nobili, quod locuta esset petulantius.</TextUnit>
    <TextUnit id="1994" loc="10.6.1">NON in facta modo, sed in voces etiam petulantiores publice vindicatum est; ita enim debere esse visa est Romanae disciplinae dignitas inviolabilis.</TextUnit>
    <TextUnit id="1995" loc="10.6.2">Appi namque illius Caeci filia, a ludis quos  spectaverat exiens, turba undique confluentis fluctuantisque populi iactata est. Atque inde egressa, cum se male habitam doleret: Quid me nunc factum esset, inquit, quantoque artius pressiusque conflictata essem, si P. Claudius, frater meus, navali proelio classem navium cum ingenti civium numero non perdidisset? Certe quidem maiore nunc copia populi oppressa intercidissem. Sed utinam, inquit, reviviscat frater aliamque classem in Siciliam ducat atque istam multitudinem perditum eat, quae me nunc male miseram convexavit!</TextUnit>
    <TextUnit id="1996" loc="10.6.3">Ob haec mulieris verba tam inproba ac tam incivilia C. Fundanius et Tiberius Sempronius, aediles plebei, multam dixerunt ei aeris gravis viginti quinque milia.</TextUnit>
    <TextUnit id="1997" loc="10.6.4">Id factum esse dicit Capito Ateius in commentario De Iudiciis Publicis bello Poenico primo, Fabio Licino et Otacilio Crasso consulibus.</TextUnit>
    <TextUnit id="1998" loc="10.7.7arg">Fluminum, quae ultra imperium Romanum fluunt, prima magnitudine esse Nilum, secunda Histrum, proxima Rodanum, sicuti M. Varronem memini scribere.</TextUnit>
    <TextUnit id="1999" loc="10.7.1">OMNIUM fluminum quae in maria qua imperium Romanum est fluunt, quam Graeci τὴν εἴσω θάλασσαν  appellant, maximum esse Nilum consentitur. Proxima magnitudine esse Histrum scripsit Sallustius.</TextUnit>
    <TextUnit id="2000" loc="10.7.2">Varro autem cum de parte orbis quae Europa dicitur dissereret, in tribus primis eius terrae fluminibus Rodanum esse ponit, per quod videtur eum facere Histro aemulum. Histros enim quoque in Europa fluit.</TextUnit>
    <TextUnit id="2001" loc="10.8.8arg">Inter ignominias militares quibus milites exercebantur, fuisse sanguinis dimissionem; et quaenam esse videatur causa huiuscemodi castigationis.</TextUnit>
    <TextUnit id="2002" loc="10.8.1">FUIT haec quoque antiquitus militaris animadversio, iubere ignominiae causa militi venam solvi et sanguinem dimitti.</TextUnit>
    <TextUnit id="2003" loc="10.8.2">Cuius rei ratio in litteris veteribus, quas equidem invenire potui, non extat; sed opinor factum hoc primitus in militibus stupentis animi et a naturali habitu declinatis, ut non tam poena quam medicina videretur.</TextUnit>
    <TextUnit id="2004" loc="10.8.3">Postea tamen ob pleraque alia delicta idem factitatum esse credo per consuetudinem, quasi minus sani viderentur omnes qui delinquerent.</TextUnit>
    <TextUnit id="2005" loc="10.9.9arg">Quibus modis quoque habitu acies Romana instrui solita sit, quaeque earum instructionum sint vocabula.</TextUnit>
    <TextUnit id="2006" loc="10.9.1">VOCABULA sunt militaria, quibus instructa certo modo acies appellari solet: frons, subsidia,  cuneus, orbis, globus, forfices, serra, alae, turres.</TextUnit>
    <TextUnit id="2007" loc="10.9.2">Haec et quaedam item alia invenire est in libris eorum qui de militari disciplina scripserunt.</TextUnit>
    <TextUnit id="2008" loc="10.9.3">Tralata autem sunt ab ipsis rebus quae ita proprie nominantur, earumque rerum in acie instruenda sui cuiusque vocabuli imagines ostenduntur.</TextUnit>
    <TextUnit id="2009" loc="10.10.10arg">Quae eius rei causa sit, quod et Graeci veteres et Romani anulum hoc digito gestaverint qui est in manu sinistra minimo proximus.</TextUnit>
    <TextUnit id="2010" loc="10.10.1">VETERES GRAECOS anulum habuisse in digito accepimus sinistrae manus qui minimo est proximus. Romanos quoque homines aiunt sic plerumque anulis usitatos.</TextUnit>
    <TextUnit id="2011" loc="10.10.2">Causam esse huius rei Apion in libris Aegyptiacis hanc dicit, quod insectis apertisque humanis corporibus, ut mos in Aegypto fuit, quas Graeci ἀνατομάς appellant, repertum est nervum quendam tenuissimum ab eo uno digito de quo diximus, ad cor hominis pergere ac pervenire; propterea non inscitum visum esse eum potissimum digitum tali honore decorandum, qui continens et quasi conexus esse cum principatu cordis videretur.</TextUnit>
    <TextUnit id="2012" loc="10.11.11arg">Verbum mature quid significet quaeque vocis eius ratio sit; et quod eo verbo volgus hominum inproprie utitur; atque inibi, quod praecox declinatum praecocis facit, non praecoquis.</TextUnit>
    <TextUnit id="2013" loc="10.11.1">MATURE nunc significat propere et cito contra ipsius verbi sententiam; aliud enim est mature quam dicitur.</TextUnit>
    <TextUnit id="2014" loc="10.11.2">Propterea P. Nigidius, homo in omnium bonarum artium disciplinis egregius: 'Mature,' inquit, est, quod neque citius est neque serius, sed medium quiddam et temperatum est.</TextUnit>
    <TextUnit id="2015" loc="10.11.3">Bene atque proprie P. Nigidius. Nam et in frugibus et in pomis matura dicuntur, quae neque cruda et inmitia sunt neque caduca et decocta, sed tempore suo adulta maturataque.</TextUnit>
    <TextUnit id="2016" loc="10.11.4">Quoniam autem id quod non segniter fiebat, mature fieri dicebatur, progressa plurimum verbi significatione, non iam, quod non segnius, sed quod festinantius fit, id fieri mature dicitur, quando ea quae praeter sui temporis modum properata sunt inmatura verius dicantur.</TextUnit>
    <TextUnit id="2017" loc="10.11.5">Illud vero Nigidianum rei atque verbi temperamentum divos Augustus duobus Graecis verbis elegantissime exprimebat. Nam et dicere in sermonibus et scribere in epistulis solitum esse aiunt σπεῦδε βραδέως, per quod monebat ut ad rem agendam simul adhiberetur et industriae celeritas et diligentiae tarditas, ex quibus duobus contrariis fit maturitas.</TextUnit>
    <TextUnit id="2018" loc="10.11.6">Vergilius quoque, si quis animum  adtendat, duo ista verba properare et maturare tamquam plane contraria scitissime separavit in hisce versibus:  Frigidus agricolam si quando continet imber, Multa, forent quae mox caelo properanda sereno, Maturare datur. Elegantissime duo verba ista divisit;</TextUnit>
    <TextUnit id="2019" loc="10.11.7">namque in praeparatu rei rusticae per tempestates pluvias, quoniam otium est, maturari potest; per serenas, quoniam tempus instat, properari necessum est.</TextUnit>
    <TextUnit id="2020" loc="10.11.8">Cum significandum autem est coactius quid factum et festinantius, tum rectius praemature factum id dicitur quam mature, sicuti Afranius dixit in togata, cui Titulus nomen est:  Adpetis dominátum demens praémature praécocem,</TextUnit>
    <TextUnit id="2021" loc="10.11.9">in quo versu animadvertendum est quod praecocem inquit, non praecoquem; est enim casus eius rectus non praecoquis, sed praecox.</TextUnit>
    <TextUnit id="2022" loc="10.12.12arg">De portentis fabularum quae Plinius Secundus indignissime in Democritum philosophum confert; et ibidem de simulacro volucri columbae.</TextUnit>
    <TextUnit id="2023" loc="10.12.1">LIBRUM esse Democriti, nobilissimi philosophorum, De Vi et Natura Chamaeleontis eumque se legisse  Plinius Secundus in Naturalis Historiae vicesimo octavo refert, multaque vana atque intoleranda auribus deinde quasi a Democrito scripta tradit, ex quibus pauca haec inviti meminimus, quia pertaesum est:</TextUnit>
    <TextUnit id="2024" loc="10.12.2">accipitrem avium rapidissimum a chamaeleonte humi reptante, si eum forte supervolet, detrahi et cadere vi quadam in terram ceterisque avibus laniandum sponte sua obiicere sese et dedere.</TextUnit>
    <TextUnit id="2025" loc="10.12.3">Item aliud ultra humanam fidem: caput et collum chamaeleontis si uratur ligno quod appellatur robur, imbres et tonitrus fieri derepente, idque ipsum usu venire, si iecur eiusdem animalis in summis tegulis uratur.</TextUnit>
    <TextUnit id="2026" loc="10.12.4">Item aliud, quod hercle an ponerem dubitavi, ita est deridiculae vanitatis, nisi idcirco plane posui quod oportuit nos dicere quid de istiusmodi admirationum fallaci inlecebra sentiremus, qua plerumque capiuntur et ad perniciem elabuntur ingenia maxime sollertia, eaque potissimum quae discendi cupidiora sunt. Sed redeo ad Plinium.</TextUnit>
    <TextUnit id="2027" loc="10.12.5">Sinistrum pedem ait chamaeleontis ferro ex igni calefacto torreri cum herba, quae appellatur eodem nomine chamaeleontis, et utrumque macerari unguento conligique in modum pastilli atque in vas mitti ligneum et eum qui id vas ferat, etiamsi is in medio palam versetur, a nullo videri posse.</TextUnit>
    <TextUnit id="2028" loc="10.12.6">His portentis atque praestigiis a Plinio Secundo scriptis non dignum esse cognomen Democriti puto;</TextUnit>
    <TextUnit id="2029" loc="10.12.7">vel illud quale est quod idem Plinius in decimo  libro Democritum scripsisse adseverat, aves quasdam esse certis vocabulis et earum avium confuso sanguine gigni serpentem; eum qui ederit linguas avium et conloquia interpretaturum.</TextUnit>
    <TextUnit id="2030" loc="10.12.8">Multa autem videntur ab hominibus istis male sollertibus huiuscemodi commenta in Democriti nomen data, nobilitatis auctoritatisque eius perfugio utentibus.</TextUnit>
    <TextUnit id="2031" loc="10.12.9">Sed id quod Archytam Pythagoricum commentum esse atque fecisse traditur, neque minus admirabile neque tamen vanum aeque videri debet. Nam et plerique nobilium Graecorum et Favorinus philosophus, memoriarum veterum exequentissimus, affirmatissime scripserunt simulacrum columbae e ligno ab Archyta ratione quadam disciplinaque mechanica factum volasse; ita erat scilicet libramentis suspensum et aura spiritus inclusa atque occulta concitum.</TextUnit>
    <TextUnit id="2032" loc="10.12.10">Libet hercle super re tam abhorrenti a fide ipsius Favorini verba ponere: ̓αρχύτας ταραντῖνος, τὰ ἄλλα καὶ μηχανικὸς ὤν, ἐποίησεν περιστερὰν ξυλίνην πετομένην: ὁπότε καθίσειεν, οὐκέτι ἀνίστατο. μέχρι γὰρ τούτου***</TextUnit>
    <TextUnit id="2033" loc="10.13.13arg">Cum partim hominum qua ratione veteres dixerint.</TextUnit>
    <TextUnit id="2034" loc="10.13.1">PARTIM hominum venerunt plerumque dicitur, quod significat pars hominum venit, id est quidam homines. Nam partim hoc in loco adverbium est neque in casus inclinatur, sicuti cum partim hominum dici potest, id est cum quibusdam  hominibus et quasi cum quadam parte hominum.</TextUnit>
    <TextUnit id="2035" loc="10.13.2">M. Cato in oratione De Re Floria ita scripsit: Ibi pro scorto fuit, in cubiculum subrectitavit e convivio, cum) partim illorum iam saepe ad eundem modum erat.</TextUnit>
    <TextUnit id="2036" loc="10.13.3">Imperitiores autem cum parti legunt, tamquam declinatum sit quasi vocabulum, non dictum quasi adverbium.</TextUnit>
    <TextUnit id="2037" loc="10.13.4">Sed Q. Claudius in vicesimo primo Annali insolentius paulo hac figura est ita usus: Enimn cum partim copiis hominum adulescentium placentem sibi. Itemque Claudi in vicesimo tertio Annali verba haec sunt: Sed idcirco me fecisse, quod utrum neglegentia partim magistratum an avaritia an calamitate populi Romani evenisse dicam, nescio.</TextUnit>
    <TextUnit id="2038" loc="10.14.14arg">Iniuria mihi factum itur quali verborum ordine Cato dixerit.</TextUnit>
    <TextUnit id="2039" loc="10.14.1">AUDIO illi iniuriam factum iri, audio contumeliam dictum iri vulgo quoque ita dici, vulgo et istam esse verborum figuram iam in medio loquendi usu, idcircoque exemplis supersedeo.</TextUnit>
    <TextUnit id="2040" loc="10.14.2">Sed contumelia illi vel iniuria factum itur paulo est remotius, exemplum igitur ponemus.</TextUnit>
    <TextUnit id="2041" loc="10.14.3">M. Cato  Pro Se contra C. Cassium: Atque evenit ita, Quirites, uti in hac contumelia quae mihi per huiusce petulantiam factum itur, rei quoque publicae medius fidius miserear, Quirites.</TextUnit>
    <TextUnit id="2042" loc="10.14.4">Sicut autem contumeliam factum iri significat iri ad contumeliam faciendam, id est opera dari quo fiat, ita contumelia mihi factum itur casu tantum inmutato idem dicit.</TextUnit>
    <TextUnit id="2043" loc="10.15.15arg">De flaminis Dialis deque flaminicae caerimonis; verbaque ex edicto praetoris apposita, quibus dicit non coacturum se ad iurandum neque virgines Vestae neque Dialem.</TextUnit>
    <TextUnit id="2044" loc="10.15.1">CAERIMONIAE impositae flamini Diali multae, item castus multiplices, quos in libris qui De Sacerdotibus Publicis compositi sunt, item in Fabii Pictoris librorum primo scriptos legimus.</TextUnit>
    <TextUnit id="2045" loc="10.15.2">Unde haec ferme sunt, quae commeminimus:</TextUnit>
    <TextUnit id="2046" loc="10.15.3">Equo Dialem flaminem vehi religio est;</TextUnit>
    <TextUnit id="2047" loc="10.15.4">item religio est classem procinctam extra pomerium, id est exercitum armatum, videre; idcirco rarenter flamen Dialis creatus consul est, cum bella consulibus mandabantur?</TextUnit>
    <TextUnit id="2048" loc="10.15.5">item iurare Dialem fas numquam est;</TextUnit>
    <TextUnit id="2049" loc="10.15.6">item anulo uti nisi pervio cassoque fas non est.</TextUnit>
    <TextUnit id="2050" loc="10.15.7">Ignem e flaminia, id est flaminis  Dialis domo, nisi sacrum efferri ius non est;</TextUnit>
    <TextUnit id="2051" loc="10.15.8">vinetum, si aedes eius introierit, solvi necessum est et vincula per impluvium in tegulas subduci atque inde foras in viam demitti.</TextUnit>
    <TextUnit id="2052" loc="10.15.9">Nodum in apice neque in cinctu neque in alia parte ullum habet;</TextUnit>
    <TextUnit id="2053" loc="10.15.10">si quis ad verberandum ducatur, si ad pedes eius supplex procubuerit, eo die verberari piaculum est.</TextUnit>
    <TextUnit id="2054" loc="10.15.11">Capillum Dialis, nisi qui liber homo est, non detonset.</TextUnit>
    <TextUnit id="2055" loc="10.15.12">Capram et carnem incoctam et hederam et fabam neque tangere Diali mos est neque nominare.</TextUnit>
    <TextUnit id="2056" loc="10.15.13">Propagines e vitibus altius praetentas non succedit.</TextUnit>
    <TextUnit id="2057" loc="10.15.14">Pedes lecti, in quo cubat, luto tenui circumlitos esse oportet et de eo lecto trinoctium continuum non decubat neque in eo lecto cubare alium fas est. Apud eius lecti fulcrum capsulam esse cum strue atque ferto oportet.</TextUnit>
    <TextUnit id="2058" loc="10.15.15">Unguium Dialis et capilli segmina subter arborem felicem terra operiuntur.</TextUnit>
    <TextUnit id="2059" loc="10.15.16">Dialis cotidie feriatus est. Sine apice sub divo esse licitum non est;</TextUnit>
    <TextUnit id="2060" loc="10.15.17">sub tecto uti liceret, non pridem a pontificibus constitutum,</TextUnit>
    <TextUnit id="2061" loc="10.15.18">Masurius Sabinus scripsit et alia quaedam remissa gratiaque aliquot caerimoniarum facta dicitur.</TextUnit>
    <TextUnit id="2062" loc="10.15.19">Farinam fermento inbutam adtingere ei fas non est.</TextUnit>
    <TextUnit id="2063" loc="10.15.20">Tunica intima, nisi in locis tectis, non exuit se, ne sub caelo, tamquam sub oculis Iovis, nudus sit.</TextUnit>
    <TextUnit id="2064" loc="10.15.21">Super flaminem Dialem in convivio, nisi rex sacrificulus, haut quisquam alius accumbit.</TextUnit>
    <TextUnit id="2065" loc="10.15.22">Uxorem si  amisit, flamonio decedit.</TextUnit>
    <TextUnit id="2066" loc="10.15.23">Matrimonium flaminis nisi morte dirimi ius non est.</TextUnit>
    <TextUnit id="2067" loc="10.15.24">Locum in quo bustum est numquam ingreditur, mortuum numquam attingit;</TextUnit>
    <TextUnit id="2068" loc="10.15.25">funus tamen exequi non est religio.</TextUnit>
    <TextUnit id="2069" loc="10.15.26">Eaedem ferme caerimoniae sunt flaminicae Dialis; alias seorsum aiunt observitare,</TextUnit>
    <TextUnit id="2070" loc="10.15.27">veluti est quod venenato operitur</TextUnit>
    <TextUnit id="2071" loc="10.15.28">et quod in rica surculum de arbore felici habet et quod scalas,</TextUnit>
    <TextUnit id="2072" loc="10.15.29">nisi quae Graecae appellantur, escendere ei plus tribus gradibus religiosum est atque etiam,</TextUnit>
    <TextUnit id="2073" loc="10.15.30">cum it ad Argeos, quod neque comit caput neque capillum depectit.</TextUnit>
    <TextUnit id="2074" loc="10.15.31">Verba praetoris ex edicto perpetuo de flamine Diali et de sacerdote Vestae adscripsi: Sacerdotem Vestalem et flaminem Dialem in omni mea iurisdictione iurare non cogam.</TextUnit>
    <TextUnit id="2075" loc="10.15.32">Verba M. Varronis ex secundo Rerum Divinarum super flamine Diali haec sunt: (Is solum album habet galerum, vel quod maximus, vel quod Ioui immolata hostia alba id fieri oporteat.</TextUnit>
    <TextUnit id="2076" loc="10.16.16arg">Quos errores Iulius Hyginus in sexto Vergilii animadverterit, in Romana historia erratos.</TextUnit>
    <TextUnit id="2077" loc="10.16.1">REPREHENDIT Hyginus Vergilium correcturumque eum fuisse existimat quod in libro sexto scriptum est.</TextUnit>
    <TextUnit id="2078" loc="10.16.2">Palinurus est aput inferos, petens ab Aenea ut suum corpus requirendum et sepeliendum curet. Is hoc dicit:  Eripe me his, invicte, malis, aut tu mihi terram inice, namque potes, portusque require Velinos.</TextUnit>
    <TextUnit id="2079" loc="10.16.3">Quo, inquit, modo aut Palinurus novisse et nominare potuit 'portus Velinos' aut Aeneas ex eo nomine locum invenire, cum Velia oppidum, a quo portum qui in eo loco est ' Velinum' dixit, Servio Tullio Romae regnante, post annum amplius sescentesimum quam Aeneas in Italiam venit conditum in agro Lucano et eo nomine appellatum est?</TextUnit>
    <TextUnit id="2080" loc="10.16.4">Nam qui ab Harpalo, inquit, regis Cyri praefecto, ex terra Phocide fugati sunt, alii Veliam, partim Massiliam condiderunt.</TextUnit>
    <TextUnit id="2081" loc="10.16.5">Inscitissime igitur petit ut Aeneas portum Velinum requirat, cum id nomen eo tempore fuerit nusquam gentium.</TextUnit>
    <TextUnit id="2082" loc="10.16.6">Neque simile, inquit, illud videri debet, quod est in primo carmine:  Italiam fato profugus Laviniaque venit Litora,  et aeque in sexto libro:</TextUnit>
    <TextUnit id="2083" loc="10.16.7">Chalcidicaque levis tandem superastitit arce,</TextUnit>
    <TextUnit id="2084" loc="10.16.8">quoniam poetae ipsi quaedam κατὰ πρόληψιν historiae dicere ex sua persona concedi solet, quae facta ipse postea scire potuit, sicut Vergilius scivit de Lavinio oppido et de colonia Chalcidicensi.</TextUnit>
    <TextUnit id="2085" loc="10.16.9">Sed Palinuros qui potuit, inquit, scire ea quae post annos sescentos facta sunt, nisi quis eum divinasse aput inferos putat, proinde ut animae defunctorum solent?</TextUnit>
    <TextUnit id="2086" loc="10.16.10">Sed et si ita accipias, quamquam non ita dicitur, Aeneas tamen, qui non divinabat, quo pacto potuit requirere portum Velinum, cui nomen tunc, sicut diximus, nullum usquam fuit?</TextUnit>
    <TextUnit id="2087" loc="10.16.11">Item hoc quoque in eodem libro reprehendit et correcturum fuisse Vergilium putat, nisi mors occupasset.</TextUnit>
    <TextUnit id="2088" loc="10.16.12">Nam cum Thesea, inquit, inter eos nominasset, qui ad inferos adissent ac redissent, dixissetque:  quid Thesea, magnum Quid memorem Alciden? et mi genus ab Iove summo est, postea tamen infert:  sedet aeternumque sedebit Infelix Theseus.</TextUnit>
    <TextUnit id="2089" loc="10.16.13">Qui autem, inquit, fieri potest, ut aeternum aput inferos sedeat, quem supra cum is nominat qui descenderint illuc atque inde rursum evaserint, praesertim cum ita sit fabula de Theseo, atque si  Hercules eum evellerit e petra et in lucem ad superos eduxerit?</TextUnit>
    <TextUnit id="2090" loc="10.16.14">Item in his versibus errasse Vergilium dicit:  Eruet ille Argos Agamemnoniasque Mycenas Ipsumque Aeaciden, genus armipotentis Achilli, Ultus avos Troiae, templa intemerata Minervae.</TextUnit>
    <TextUnit id="2091" loc="10.16.15">Confudit, inquit, et personas diversas et tempora. Nam neque eodem tempore neque per eosdem homines cum Achaeis et cum Pyrro bellatum est. Pyrrus enim,</TextUnit>
    <TextUnit id="2092" loc="10.16.16">quem dicit Aeaciden, de Epiro in Italiam transgressus cum Romanis depugnavit adversus Manium Curium, in eo bello ducem.</TextUnit>
    <TextUnit id="2093" loc="10.16.17">Argivum autem bellum, id est Achaicum, multis post annis a L. Mummio imperatore gestum est.</TextUnit>
    <TextUnit id="2094" loc="10.16.18">Potest igitur, inquit, medius eximi versus, qui de Pyrro inportune inmissus est, quem Vergilius procul dubio exempturus, inquit, fuit.</TextUnit>
    <TextUnit id="2095" loc="10.17.17arg">Quam ob causam et quali modo Democritus philosophus luminibus oculorum sese privaverit; et super ea re versus Laberii pure admodum et venuste facti.</TextUnit>
    <TextUnit id="2096" loc="10.17.1">DEMOCRITUM philosophum in monumentis historiae Graecae scriptum est, virum praeter alios  venerandum auctoritateque antiqua praeditum, luminibus oculorum sua sponte se privasse, quia existimaret cogitationes commentationesque animi sui in contemplandis naturae rationibus vegetiores et exactiores fore, si eas videndi inlecebris et oculorum impedimentis liberasset.</TextUnit>
    <TextUnit id="2097" loc="10.17.2">Id factum eius modumque ipsum quo caecitatem facile sollertia subtilissima conscivit, Laberius poeta in mimo quem scripsit Restionem, versibus quidem satis munde atque graphice factis descripsit, sed causam voluntariae caecitatis finxit aliam vertitque in eam rem quam tum agebat, non inconcinniter.</TextUnit>
    <TextUnit id="2098" loc="10.17.3">Est enim persona, quae hoc aput Laberium dicit, divitis avari et parci, sumptum plurimum asotiamque adulescentis vivide plorantis. Versus Laberiani sunt:</TextUnit>
    <TextUnit id="2099" loc="10.17.4">Demócritus Abderítes physicus phílosophus Clipeúm constituit cóntra exortum Hyperíonis, Oculós effodere ut pósset splendore aéreo. Ita rádiis solis áciem effodit lúminis, Malís bene esse né videret cívibus. Sic égo fulgentis spléndorem pecúniae Volo élucificare éxitum aetatí meae, Ne in ré bona esse vídeam nequam fílium.</TextUnit>
    <TextUnit id="2100" loc="10.18.18arg">Historia de Artemisia; deque eo certamine quod aput Mausoli sepulcrum a scriptoribus inclutis decertatum est.</TextUnit>
    <TextUnit id="2101" loc="10.18.1">ARTEMISIA Mausolum virum amasse fertur supra omnis amorum fabulas ultraque affectionis humanae  fidem.</TextUnit>
    <TextUnit id="2102" loc="10.18.2">Mausolus autem fuit, ut M. Tullius ait, rex terrae Cariae, ut quidam Graecarum historiarum scriptores, provinciae praefectus σατράπην Graeci vocant.</TextUnit>
    <TextUnit id="2103" loc="10.18.3">Is Mausolus, ubi fato perfunctus inter lamenta et manus uxoris funere magnifico sepultus est, Artemisia, luctu atque desiderio mariti flagrans uxor, ossa cineremque eius mixta odoribus contusaque in faciem pulveris aquae indidit ebibitque multaque alia violenti amoris indicia fecisse dicitur.</TextUnit>
    <TextUnit id="2104" loc="10.18.4">Molita quoque est ingenti impetu operis conservandae mariti memoriae sepulcrum illud memoratissimum dignatumque numerari inter septem omnium terrarum spectacula.</TextUnit>
    <TextUnit id="2105" loc="10.18.5">Id monumentum Artemisia cum dis manibus sacrum Mausoli dicaret, agona, id est certamen laudibus eius dicundis, facit ponitque praemia pecuniae aliarumque rerum bonarum amplissima.</TextUnit>
    <TextUnit id="2106" loc="10.18.6">Ad eas laudes decertandas venisse dicuntur viri nobiles ingenio atque lingua praestabili, Theopompus, Theodectes, Naucrates; sunt etiam qui Isocratem ipsum cum his certavisse memoriae mandaverint. Sed eo certamine vicisse Theopompum iudicatum est. Is fuit Isocrates discipulus.</TextUnit>
    <TextUnit id="2107" loc="10.18.7">Extat nunc quoque Theodecti tragoedia, quae inscribitur Mausolus; in qua eum magis quam in prosa placuisse Hyginus in Exemplis refert.</TextUnit>
    <TextUnit id="2108" loc="10.19.19arg">Non purgari neque levari peccatum, cum praetenditur peccatorum quae alii quoque peccaverunt similitudo; atque inibi verba ex oratione super ea re Demosthenis.</TextUnit>
    <TextUnit id="2109" loc="10.19.1">INCESSEBAT quempiam Taurus philosophus severa atque vehementi obiurgatione adulescentem a rhetoribus et a facundiae studio ad disciplinas philosophiae transgressum, quod factum quiddam esse ab eo diceret inhoneste et improbe. At ille non ibat infitias fecisse, sed id solitum esse fieri defendebat turpitudinemque delicti exemplorum usu et consuetudinis venia deprecabatur.</TextUnit>
    <TextUnit id="2110" loc="10.19.2">Atque ibi Taurus isto ipso defensionis genere inritatior: Homo, inquit, stulte et nihili, si te a malis exemplis auctoritates et rationes philosophiae non abducunt, ne illius quidem Demosthenis vestri sententia tibi in mentem venit, quae, quia lepidis et venustis vocum modis vincta est, quasi quaedam cantilena rhetorica facilius adhaerere memoriae tuae potuit?</TextUnit>
    <TextUnit id="2111" loc="10.19.3">Nam si me inquit non fallit quod quidem in primori pueritia legerim, verba haec sunt Demosthenis adversus eum, qui, ut tu nunc facis, peccatum suum peccatis alienis exemptum purgatumque ibat: σὺ δὴ μὴ λέγε, ὡς γέγονε τοῦτο πολλάκις, ἀλλ' ὡς οὕτω προσήκει γίγνεσθαι: οὐ γάρ, εἴ τι πώποτε μὴ κατὰ τοὺς νόμους ἐπράχθη, σὺ δὲ  τοῦτο ἐμιμήσω, διὰ τοῦτο ἀποφύγοις ἂν δικαίως, ἀλλά πολλῷ μᾶλλον ἁλίσκοιο: ὥσπερ γάρ, εἴ τις ἑάλω, σὺ τοῦτα οὐκ ἂν ἔγραψας, οὕτως, ἐὰν σὺ νῦν δίκην δῷς, ἄλλος οὐ γράψει.</TextUnit>
    <TextUnit id="2112" loc="10.19.4">Sic Taurus, omni suasionum admonitionumque genere utens, sectatores suos ad rationes bonae inculpataeque indolis ducebat.</TextUnit>
    <TextUnit id="2113" loc="10.20.20arg">Quid sit rogatio, quid lex, quid plebisscitum, quid privilegium; et quantum ista omnia differant.</TextUnit>
    <TextUnit id="2114" loc="10.20.1">QUAERI audio quid lex sit, quid plebisscitum, quid rogatio, quid privilegium.</TextUnit>
    <TextUnit id="2115" loc="10.20.2">Ateius Capito, publici privatique iuris peritissimus, quid lex esset hisce verbis definivit. Lex, inquit, est generale iussum populi aut plebis, rogante magistratu.</TextUnit>
    <TextUnit id="2116" loc="10.20.3">Ea definitio si probe facta est, neque de imperio Cn. Pompei neque de reditu M. Ciceronis neque de caede P. Clodi quaestio neque alia id genus populi plebisve iussa leges vocari possunt.</TextUnit>
    <TextUnit id="2117" loc="10.20.4">Non sunt enim generalia iussa neque de universis civibus, sed de singulis concepta; quocirca privilegia potius vocari debent, quia veteres priva dixerunt quae nos singula dicimus. Quo verbo Lucilius in primo Satirarum libro usus est:  abdomina thynni Advenientibus priva dabo cephalaeaque acarnae.</TextUnit>
    <TextUnit id="2118" loc="10.20.5">Plebem autem Capito in eadem definitione seorsum a populo divisit, quoniam in populo omnis pars civitatis omnesque eius ordines contineantur, plebes vero ea dicatur, in qua gentes civium patriciae non insunt.</TextUnit>
    <TextUnit id="2119" loc="10.20.6">Plebisscitum igitur est secundum eum Capitonem lex, quam plebes, non populus, accipit.</TextUnit>
    <TextUnit id="2120" loc="10.20.7">Sed totius huius rei iurisque, sive cum populus sive cum plebs rogatur, sive quod ad singulos sive quod ad universos pertinet, caput ipsum et origo et quasi fons rogatio est.</TextUnit>
    <TextUnit id="2121" loc="10.20.8">Ista enim omnia vocabula censentur continenturque rogationis principali genere et nomine; nam, nisi populus aut plebs rogetur, nullum plebis aut populi iussum fieri potest.</TextUnit>
    <TextUnit id="2122" loc="10.20.9">Sed quamquam haec ita sunt, in veteribus tamen scriptis non magnam vocabulorum istorum differentiam esse animadvertimus. Nam et plebisscita et privilegia translaticio nomine legis appellaverunt eademque omnia confuso et indistincto vocabulo rogationes dixerunt.</TextUnit>
    <TextUnit id="2123" loc="10.20.10">Sallustius quoque, proprietatum in verbis retinentissimus, consuetudini concessit et privilegium, quod de Cn. Pompei reditu ferebatur, legem appellavit. Verba ex secunda eius Historia haec sunt: Nam Sullam consulem de reditu eius legem ferentem ex conposito tr. pl. C. Herennius prohibuerat.</TextUnit>
    <TextUnit id="2124" loc="10.21.21arg">Quam ob causam M. Cicero his omnino verbis novissime et novissimus observantissime uti vitarit.</TextUnit>
    <TextUnit id="2125" loc="10.21.1">NON paucis verbis, quorum frequens usus est nunc et fuit, M. Ciceronem noluisse uti manifestum est, quod ea non probaret; velut est et novissimus et novissime.</TextUnit>
    <TextUnit id="2126" loc="10.21.2">Nam cum et M. Cato et Sallustius et alii quoque aetatis eiusdem verbo isto promisce usitati sint, multi etiam non indocti viri in libris id suis scripserint, abstinuisse eo tamen tamquam non Latino videtur, quoniam qui doctissimus eorum temporum fuerat, L. Aelius Stilo, ut novo et inprobo verbo uti vitaverat. Propterea, quid M. quoque Varro de ista voce existimaverit, verbis ipsius Varronis ex libro De Lingua Latina ad Ciceronem sexto demonstrandum putavi. Quod 'extremum,' inquit, dicebatur, dici ' novissimum' coeptum vulgo, quod mea memoria ut Aelius, sic senes aliquot, quod nimium novum verbum esset, vitabant; cuius origo, ut a 'vetere' 'vetustius' ac ' veterrimum,' sic a 'novo' declinatum 'novius' et novissimum.'</TextUnit>
    <TextUnit id="2127" loc="10.22.22arg">Locus exemptus ex Platonis libro qui inscribitur Gorgias, de falsae philosophiae probis, quibus philosophos temere incessunt qui emolumenta verae philosophiae ignorant.</TextUnit>
    <TextUnit id="2128" loc="10.22.1">PLATO, veritatis homo amicissimus eiusque omnibus exhibendae promptissimus, quae omnino dici possint in desides istos ignavosque, qui obtentu philosophiae nominis inutile otium et linguae vitaeque tenebras secuntur, ex persona quidem non gravi neque idonea, vere tamen ingenueque dixit.</TextUnit>
    <TextUnit id="2129" loc="10.22.2">Nam etsi Callicles, quem dicere haec facit, verae philosophiae ignarus, inhonesta indignaque in philosophos confert, proinde tamen accipienda sunt quae dicuntur, ut nos sensim moneri intellegamus, ne ipsi quoque culpationes huiuscemodi mereamur neve inerti inanique desidia cultum et studium philosophiae mentiamur.</TextUnit>
    <TextUnit id="2130" loc="10.22.3">Verba ipsa super hac re Platonis ex libro qui appellatur Gorgias scripsi, quoniam vertere ea consilium non fuit, cum ad proprietates eorum nequaquam possit Latina oratio aspirare ac multo minus etiam mea: φιλοσοφία γάρ τοί ἐστιν,</TextUnit>
    <TextUnit id="2131" loc="10.22.4">ὦ σώκρατες, χαρίεν, ἐάν τις αὐτοῦ μετρίως ἅψηται ἐν τῇ ἡλικίᾳ: ἐὰν δὲ περαιτέρω τοῦ δέοντος ἐνδιατρίψῃ, διαφθορὰ τῶν ἀνθρώπων.</TextUnit>
    <TextUnit id="2132" loc="10.22.5">ἐὰν γὰρ καὶ πάνυ εὐφυὴς ᾖ καὶ πόρρω τῆς ἡλικίας φιλοσοφῇ, ἀνάγκη πάντων ἄπειρον γεγονέναι ἐστίν, ὧν χρὴ ἔμπειρον εἶναι τὸν μέλλοντα καλὸν κἀγαθὸν καὶ εὐδόκιμον ἔσεσθαι ἄνδρα.</TextUnit>
    <TextUnit id="2133" loc="10.22.6">καὶ γὰρ τῶν νόμων ἄπειροι γίγνονται τῶν κατὰ τὴν πόλιν καὶ τῶν λόγων, οἷς  δεῖ χρώμενον ὁμιλεῖν ἐν τοῖς συμβολίαοις τοῖς ἀνθρώποις, καὶ ἰδίᾳ καὶ δημοσίᾳ, καὶ τῶν ἡδονῶν τε καὶ ἐπιθυμιῶν τῶν ἀνθρωπείων, καὶ συλλήβδην τῶν ἠθῶν παντάπασιν ἄπειροι γίγνονται.</TextUnit>
    <TextUnit id="2134" loc="10.22.7">ἐπειδὰν οὖν ἔλθωσιν εἴς τινα ἰδίαν ἢ πολιτικὴν πρᾶξιν, καταγέλαστοι γίγνονται ὥσπερ γε, οἶμαι,</TextUnit>
    <TextUnit id="2135" loc="10.22.8">οἱ πολιτικοί, ἐπειδὰν αὖ εἰς τὰς ὑμετέρας διατριβὰς ἔλθωσι καὶ τοὺς λόγους, καταγέλαστοί εἰσι.</TextUnit>
    <TextUnit id="2136" loc="10.22.9">Paulo post addit haec: ἀλλ',</TextUnit>
    <TextUnit id="2137" loc="10.22.10">οἶμαι, τὸ ὀρθότατόν ἐστιν, ὀμφοτέρων μετασχεῖν. φιλοσοφίας μέν, ὅσον παιδείας χάριν, καλὸν μετέχειν, καὶ οὐκ αἰσχρὸν μειρακίῳ ὄντι φιλοσοφεῖν: ἐπειδὰν δὲ ἤδη πρεσβύτερος ὢν ἄνθρωπος ἔτι φιλοσοφῇ, καταγέλαστον, ὦ σώκρατες, τὸ χρῆηα γίγνεται,</TextUnit>
    <TextUnit id="2138" loc="10.22.11">καὶ ἔγωγε ὁμοιότατον πάσχω πρὸς τοὺς φιλοσοφοῦντας, ὥσπερ πρὸς τοὺς ψελλιζομένους καὶ παίζοντας.</TextUnit>
    <TextUnit id="2139" loc="10.22.12">ὅταν μὲν γὰρ παιδίον ἴδω, ᾧ ἔτι προσήκει διαλέγεσθαι οὕτω, ψελλιζόμενον καὶ παῖζον, χαίρω τε, καὶ χαρίεν μοι φαίνεται καὶ ἐλευθέριον καὶ πρέπον τῇ τοῦ παιδίου ἡλικίᾳ.</TextUnit>
    <TextUnit id="2140" loc="10.22.13">ὅταν δὲ σαφῶς διαλεγομένου παιδαρίου ἀκούσω, πικρόν τί μοι δοκεῖ χρῆμα εἶναι καὶ ἀνιᾷ μου τὰ ὦτα καί μοι δοκεῖ δουλοπρεπές τι εἶναι:</TextUnit>
    <TextUnit id="2141" loc="10.22.14">ὅταν δὲ ἀνδρὸς ἀκούσῃ τις ψελλιζομένου ἢ παίζοντα ὁρᾷ, καταγέλαστον φαίνεται καὶ ἄνανδρον καὶ πληγῶν ἄξιον.</TextUnit>
    <TextUnit id="2142" loc="10.22.15">ταὐτὸν οὖν ἔγωγε τοῦτο πάσχω καὶ πρὸς τοὺς φιλοσοφοῦντας.</TextUnit>
    <TextUnit id="2143" loc="10.22.16">περὶ νέῳ μὲν γὰρ μειρακίῳ ὁρῶν φιλοσοφίαν ἄγαμαι καὶ πρέπειν μοι δοκεῖ καὶ ἡγοῦμαι ἐλεύθερόν τινα εἶναι τοῦτον τὸν ἄνθρωπον, τὸν δὲ μὴ φιλοσοφοῦντα ἀνελεύθερον καὶ οὐδέποτε οὐδενὸς ἀξιώσοντα ἑαυτὸν οὔτε καλοῦ οὔτε γενναίου πράγματος:</TextUnit>
    <TextUnit id="2144" loc="10.22.17">ὅταν δὲ δὴ πρεσβύτερον ἴδω ἔτι φιλοσοφοῦντα καὶ μὴ ἀπαλλαττόμενον, πληγῶν μοι δοκεῖ ἤδη δεῖσθαι, ὦ σώκρατες, οὗτος ὁ ἀνήρ.</TextUnit>
    <TextUnit id="2145" loc="10.22.18">ὃ γὰρ νῦν δὴ ἔλεγον, ὑπάρ-  χει τούτῳ τῷ ἀνθρώπῳ, κἂν πάνυ εὐφυὴς ᾖ, ἀνάνδρῳ γενέσθαι, φεύγοντι τὰ μέσα τῆς πόλεως καὶ τὰς ἀγοράς, ἐν αἷς ἔφη ὁ ποιητὴς τοὺς ἄνδρας ἀριπρεπεῖς γίγνεσθαι, καταδεδυκότι δὲ τὸν λοιπὸν βίον βιῶναι μετὰ μειρακίων, ἐν γωνίᾳ τριῶν ἢ τεττάρων ψιθυρίζοντα, ἐλεύθερον δὲ καὶ μέγα καὶ ἱκανὸν μηδέποτε φθέγξασθαι.</TextUnit>
    <TextUnit id="2146" loc="10.22.24">Haec Plato sub persona quidem, sicuti dixi, non proba, set cum sensus tamen intellegentiaeque communis fide et cum quadam indissimulabili veritate disseruit, non de illa scilicet philosophia, quae virtutum omnium disciplina est quaeque in publicis simul et privatis officiis excellit civitatesque et rempublicam, si nihil prohibeat, constanter, fortiter et perite administrat, sed de ista futtili atque puerili meditatione argutiarum, nihil ad vitam neque tuendam neque ordinandam promovente, in qua id genus homines consenescunt male feriati, quos philosophos esse et vulgus putat et is putabat, ex cuius persona haec dicta sunt.</TextUnit>
    <TextUnit id="2147" loc="10.23.23arg">Verba ex oratione M. Catonis de mulierum veterum victu et moribus; atque inibi, quod fuerit ius marito in adulterio uxorem deprehensam necare.</TextUnit>
    <TextUnit id="2148" loc="10.23.1">Qui de victu atque cultu populi Romani scripserunt mulieres Romae atque in Latio aetatem  abstemias egisse, hoc est vino semper, quod temetum prisca lingua appellabatur, abstinuisse dicunt, institutumque ut cognatis osculum ferrent deprehendendi causa, ut odor indicium faceret, si bibissent.</TextUnit>
    <TextUnit id="2149" loc="10.23.2">Bibere autem solitas ferunt loream, passum, murrinam et quae id genus sapiant potu dulcia. Atque haec quidem in his quibus dixi libris pervulgata sunt,</TextUnit>
    <TextUnit id="2150" loc="10.23.3">sed Marcus Cato non solum existimatas, set et multatas quoque a iudice mulieres refert, non minus si vinum in se, quam si probrum et adulterium admisissent.</TextUnit>
    <TextUnit id="2151" loc="10.23.4">Verba Marci Catonis adscripsi ex oratione quae inscribitur De Dote, in qua id quoque scriptum est, in adulterio uxores deprehensas ius fuisse maritis necare: Vir, inquit, cum divortium fecit, mulieri iudex pro censore est, imperium quod videtur habet, si quid perverse taetreque factum est a muliere; multatur, si vinum bibit; si cum alieno viro probri quid fecit, condemnatur.</TextUnit>
    <TextUnit id="2152" loc="10.23.5">De iure autem occidendi ita scriptum: In adulterio uxorem tuam si prehendisses, sine iudicio inpune necares; illa te, si adulterares sive tu adulterarere, digito non auderet contingere, neque ius est.</TextUnit>
    <TextUnit id="2153" loc="10.24.24arg">Die pristini, die crastini et die quarti et die quinti qui elegantius locuti sint dixisse, non ut ea nunc vulgo dicuntur.</TextUnit>
    <TextUnit id="2154" loc="10.24.1">DIE quarto et die quinto, quod Graeci εἰς τετάρτην καὶ εἰς πέμπτην dicunt, ab eruditis nunc quoque dici audio, et qui aliter dicit pro rudi atque indocto despicitur. Sed Marci Tullii aetas ac supra eam non, opinor, ita dixerunt, diequinte enim et diequinti pro adverbio copulate dictum est, secunda in eo syllaba correpta.</TextUnit>
    <TextUnit id="2155" loc="10.24.2">Divus etiam Augustus, linguae Latinae non nescius munditiarumque patris sui in sermonibus sectator, in epistulis plurifariam significatione ista dierum non aliter usus est.</TextUnit>
    <TextUnit id="2156" loc="10.24.3">Satis autem erit perpetuae veterum consuetudinis demonstrandae gratia verba sollemnia praetoris ponere, quibus more maiorum ferias concipere solet quae appellantur Compitalia. Ea verba haec sunt: Dienoni populo Romano Quiritibus Compitalia erunt; quando concepta fuerint, nefas. Dienoni praetor dicit, non die nono.</TextUnit>
    <TextUnit id="2157" loc="10.24.4">Neque praetor solum, sed pleraque omnis vetustas sic locuta est.</TextUnit>
    <TextUnit id="2158" loc="10.24.5">Venit ecce illius versus Pomponiani in mentem, qui est ex Atellania, quae Mevia inscribitur:  Díes hic sextus, cúm nihil egi: diequarte Moriár fame.</TextUnit>
    <TextUnit id="2159" loc="10.24.6">Suppetit etiam Coelianum illud ex libro Historiarum secundo: Si vis mihi equitatum dare et ipse cum cetero exercitu me sequi, diequinti Romae in Capitolium curabo tibi cena sit cocta.</TextUnit>
    <TextUnit id="2160" loc="10.24.7">Et historiam autem et verbum hoc sumpsit Coelius ex Origine IV. M. Catonis, in qua ita scriptum est: Igitur dictatorem Carthaginiensium magister equitum monuit: 'Mitte mecum Romam equitatum; diequinti in Capitolio tibi cena cocta erit.'</TextUnit>
    <TextUnit id="2161" loc="10.24.8">Extremam istius vocis syllabam tum per e tum per i scriptam legi; nam sane quam consuetum is veteribus fuerit, litteris is plerumque uti indifferenter, sicuti praefiscine et praefiscini, proclivi et proclive atque alia item multa hoc genus varie dixerunt; die pristini quoque eodem modo dicebatur, quod significabat die pristino, id est priore, quod vulgo pridie dicitur, converso compositionis ordine, quasi pristino die. Atque item simili figura die crastini dicebatur, id erat crastino die.</TextUnit>
    <TextUnit id="2162" loc="10.24.9">Sacerdotes quoque populi Romani, cum condicunt in diem tertium, die perendini dicunt.</TextUnit>
    <TextUnit id="2163" loc="10.24.10">Sed ut plerique die pristini, ita M. Cato in oratione Contra Furium die proximi dixit, die quarto autem Cn. Matius, homo impense doctus, in Mimiambis pro eo dicit, quod nudius quartus nos dicimus, in his versibus:  Nuper die quarto, ut recordor, et certe Aquarium urceum unicum domi fregit.  Hoc igitur intererit, ut die quarto quidem de praeterito dicamus, diequarte autem de futuro.</TextUnit>
    <TextUnit id="2164" loc="10.25.25arg">Telorum et iaculorum gladiorumque, atque inibi navium quoque vocabula, quae scripta in veterum libris reperiuntur.</TextUnit>
    <TextUnit id="2165" loc="10.25.1">TELORUM, iaculorum gladiorumque vocabula quae in historiis veteribus scripta sunt, item navigiorum genera et nomina, libitum forte nobis est sedentibus in reda conquirere, ne quid malarum ineptiarum vacantem stupentemque animum occuparet.</TextUnit>
    <TextUnit id="2166" loc="10.25.2">Quae tum igitur suppetierant, haec sunt: hasta, pilum, phalarica, semiphalarica, soliferrea, gaesa, lancea, spari, rumices, trifaces, tragulae, frameae, mesanculae, cateiae, rumpiae, scorpii, sibones, siciles, veruta, enses, sicae, machaerae, spathae, lingulae, pugiones, clunacula.</TextUnit>
    <TextUnit id="2167" loc="10.25.3">De lingula, quoniam est minus frequens, admonendum existimo, lingulam veteres dixisse gladiolum oblongum in speciem linguae factum, cuius meminit Naevius in tragoedia Hesiona. Versum Naevi apposui:  Síne mi gerere mórem videar língua, verum língula.</TextUnit>
    <TextUnit id="2168" loc="10.25.4">Item rumpia genus teli est Thraecae nationis, positumque hoc vocabulum in Quinti Enni Annalium XIV.</TextUnit>
    <TextUnit id="2169" loc="10.25.5">Navium autem, quas reminisci tunc potuimus, appellationes hae sunt: gauli, corbitae, caudicae, longae, hippagines, cercuri, celoces vel, ut Graeci dicunt, κέλητες, lembi, oriae, lenunculi, actuariae, quas Graeci ἱστιοκώπους vocant vel ἐπακτρίδας, prosumiae vel geseoretae vel oriolae, stlattae, scaphae, pontones, vectoriae mydia, phaseli, parones, myoparones, lintres, caupuli, camarae, placidae, cydarum, ratariae, catascopium.</TextUnit>
    <TextUnit id="2170" loc="10.26.26arg">Inscite ab Asinio Pollione reprehensum Sallustium, quod transfretationem transgressum dixerit, et transgressos qui transfretassent.</TextUnit>
    <TextUnit id="2171" loc="10.26.1">ASINIO POLLIONI in quadam epistula, quam ad Plancum scripsit, et quibusdam aliis C. Sallusti iniquis, dignum nota visum est, quod in primo Historiarum maris transitum transmissumque navibus factum transgressum appellavit eosque, qui fretum transmiserant, quos transfretasse dici solitum est, transgressos dixit.</TextUnit>
    <TextUnit id="2172" loc="10.26.2">Verba ipsa Sallusti posui: Itaque Sertorius, levi praesidio relicto in Mauretania, nanctus obscuram noctem, aestu secundo furtim aut celeritate vitare proelium in transgressu conatus est.</TextUnit>
    <TextUnit id="2173" loc="10.26.3">Ac deinde infra ita scripsit: Transgressos omnis recipit mons praeceptus a Lusitanis.</TextUnit>
    <TextUnit id="2174" loc="10.26.4">Hoc igitur et minus proprie et ἀπερισκέπτως et nullo gravi auctore dictum aiunt. Nam ' transgressus,' inquit, a transgrediendo dicitur idque ipsum  ab ingressu et a pedum gradu appellatum.</TextUnit>
    <TextUnit id="2175" loc="10.26.5">Idcirco verbum transgredi convenire non putavit neque volantibus neque serpentibus neque navigantibus, sed his solis qui gradiuntur et pedibus iter emetiuntur. Propterea negant aput scriptorem idoneum aut navium transgressum reperiri posse aut pro transfretatione transgressum.</TextUnit>
    <TextUnit id="2176" loc="10.26.6">Sed quaero ego, cur non, sicuti cursus navium recte dici solet, ita transgressus etiam navibus factus dici possit. Praesertim cum brevitas tam angusti fretus, qui terram Africam Hispaniamque interfluit, elegantissime transgressionis vocabulo, quasi paucorum graduum spatium, definita sit.</TextUnit>
    <TextUnit id="2177" loc="10.26.7">Qui auctoritatem autem requirunt et negant dictum ingredi transgredi ve in navigantibus, volo uti respondeant quantum existiment interesse ingredi atque ambulare.</TextUnit>
    <TextUnit id="2178" loc="10.26.8">Atqui Cato De Re Rustica: Fundus, inquit, eo in loco habendus est, ut et oppidum prope amplum sit et mare aut amnis, qua naves ambulant.</TextUnit>
    <TextUnit id="2179" loc="10.26.9">Appetitas porro huiuscemodi translationes habitasque esse pro honestamentis orationis, Lucretius quoque testimonium in hac eadem voce dicit. In quarto enim libro clamorem per arterias et per fauces gradientem dicit, quod est nimio confidentius quam illud de navibus Sallustianum. Versus Lucreti hi sunt:  Praeterea radit vox fauces saepe, facitque Asperiora foras gradiens arteria clamor.</TextUnit>
    <TextUnit id="2180" loc="10.26.10">Propterea Sallustius in eodem libro non eos solum qui navibus veherentur, sed et scaphas quoque nantes progressas dicit. Verba ipsa de scaphis posui: Earum aliae paululum progressae nimio simul et incerto onere, cum pavor corpora agitaverat, deprimebantur.</TextUnit>
    <TextUnit id="2181" loc="10.27.27arg">Historia de populo Romano deque populo Poenico, quod pari propemodum vigore fuerint aemuli.</TextUnit>
    <TextUnit id="2182" loc="10.27.1">IN litteris veteribus memoria extat quod par quondam fuit vigor et acritudo amplitudoque populi Romani atque Poeni.</TextUnit>
    <TextUnit id="2183" loc="10.27.2">Neque inmerito aestimatum. Cum aliis quidem populis de uniuscuiusque republica, cum Poenis autem de omnium terrarum imperio decertatum.</TextUnit>
    <TextUnit id="2184" loc="10.27.3">Eius rei specimen est in illo utriusque populi verbo factoque: Q. Fabius, imperator Romanus, dedit ad Carthaginienses epistulam. Ibi scriptum fuit populum Romanum misisse ad eos hastam et caduceum, signa duo belli aut pacis, ex quis utrum vellent eligerent; quod elegissent, id unum ut esse missum existimarent.</TextUnit>
    <TextUnit id="2185" loc="10.27.4">Carthaginienses responderunt neutrum sese eligere, sed posse qui adtulissent utrum mallent relinquere; quod reliquissent, id sibi pro electo futurum.</TextUnit>
    <TextUnit id="2186" loc="10.27.5">M. autem Varro non hastam ipsam neque ipsum caduceum missa dicit, sed duas tesserulas, in quarum  altera caduceum, in altera hastae simulacra fuerint incisa.</TextUnit>
    <TextUnit id="2187" loc="10.28.28arg">De aetatum finibus pueritiae, iuventae, senectae, ex Tuberonis historia sumptum.</TextUnit>
    <TextUnit id="2188" loc="10.28.1">TUBERO in Historiarum primo scripsit Servium Tullium regem, populi Romani cum illas quinque classes seniorum et iuniorum census faciendi gratia institueret, pueros esse existimasse qui minores essent annis septem decem, atque inde ab anno septimo decimo, quo idoneos iam esse reipublicae arbitraretur, milites scripsisse, eosque ad annum quadragesimum sextum iuniores supraque eum annum seniores appellasse.</TextUnit>
    <TextUnit id="2189" loc="10.28.2">Eam rem propterea notavi, ut discrimina, quae fuerint iudicio moribusque maiorum pueritiae, iuventae, senectae, ex ista censione Servi Tulli, prudentissimi regis, noscerentur.</TextUnit>
    <TextUnit id="2190" loc="10.29.29arg">Quod particula atque non complexiva tantum sit, sed vim habeat plusculam variamque.</TextUnit>
    <TextUnit id="2191" loc="10.29.1">ATQUE particula a grammaticis quidem coniunctio esse dicitur conexiva. Et plerumque sane coniungit verba et conectit; sed interdum alias  quasdam potestates habet non satis notas, nisi in veterum litterarum tractatione atque cura exercitis.</TextUnit>
    <TextUnit id="2192" loc="10.29.2">Nam et pro adverbio valet, cum dicimus aliter ego feci atque tu, significatur enim aliter quam tu, et si gemina fiat, auget incenditque rem de qua agitur, ut animadvertimus in Q. Enni Annalibus, nisi memoria in hoc versu labor:  Atque atque accedit muros Romana iuventus;</TextUnit>
    <TextUnit id="2193" loc="10.29.3">cui significationi contrarium est quod itidem a veteribus dictum est, deque.</TextUnit>
    <TextUnit id="2194" loc="10.29.4">Et praeterea pro alio quoque adverbio dicitur, id est statim factum, quod in his Vergili versibus existimatur, ubi obscure et insequentur particula ista posita est:  sic omnia fatis In peius ruere ac retro sublapsa referri; Non aliter quam qui adverso vix flumine lembum Remigiis subigit, si brachia forte remisit, Atque illum in praeceps prono rapit alveus amni.</TextUnit>
    <TextUnit id="2195" loc="11.1.1arg">De origine vocabuli terrae Italiae; deque ea multa quae suprema appellatur deque eius nominis ratione ac de lege Aternia; et quibus verbis antiquitus multa minima dici solita sit.</TextUnit>
    <TextUnit id="2196" loc="11.1.1">TIMAEUS in Historiis quas oratione Graeca de rebus populi Romani composuit, et M. Varro in Antiquitatibus Rerum Humanarum,terram Italiam de Graeco vocabulo appellatam scripserunt, quoniam boves Graeca vetere lingua ἰταλοί vocitati sint, quorum in Italia magna copia fuerit, bucetaque in ea terra gigni pascique solita sint complurima.</TextUnit>
    <TextUnit id="2197" loc="11.1.2">Coniectare autem possumus ob eandem causam, quod Italia tunc esset armentosissima multam, quae appellatur suprema institutam in dies singulos duarum ovium, boum triginta, pro copia scilicet boum proque ovium penuria. Sed cum eiusmodi multa pecoris armentique a magistratibus dicta erat, adigebantur boves ovesque alias pretii parvi, alias maioris, eaque res faciebat inaequalem multae poenitionem. Idcirco postea lege Aternia constituti sunt in oves singulas aeris deni, in boves aeris centeni.</TextUnit>
    <TextUnit id="2198" loc="11.1.3">Minima  autem multa est ovis unius. Suprema multa est eius numeri cuius diximus, ultra quem multam dicere in dies singulos ius non est, et propterea suprema appellatur, id est summa et maxima.</TextUnit>
    <TextUnit id="2199" loc="11.1.4">Quando igitur nunc quoque a magistratibus populi Romani more maiorum multa dicitur vel minima vel suprema, observari solet ut oves genere virili appellentur; atque ita M. Varro verba haec legitima, quibus minima multa diceretur, concepit: M. Terentio, quando citatus neque respondit neque excusatus est, ego ei unum ovem multam dico; ac nisi eo genere diceretur, negaverunt iustam videri multam.</TextUnit>
    <TextUnit id="2200" loc="11.1.5">Vocabulum autem ipsum multae idem M. Varro in uno vicesimo Rerum Humanarum non Latinum, sed Sabinum esse dicit, idque ad suam memoriam mansisse ait in lingua Samnitium, qui sunt a Sabinis orti. Sed turba grammaticorum novicia κατ' ἀντίφρασιν, ut quaedam alia, hoc quoque dici tradiderunt.</TextUnit>
    <TextUnit id="2201" loc="11.1.6">Cum autem usus et mos sermonum is sit, ut ita et nunc loquamur, ut plerique veterum locuti sunt: multam dixit et multa dicta est, non esse abs re putavi notare quod M. Cato aliter dixit. Nam in quarto Originum verba haec sunt: Imperator noster, si quis extra ordinem depugnatum ivit, ei multam facit.</TextUnit>
    <TextUnit id="2202" loc="11.1.7">Potest autem videri consulta elegantia mutasse verbum, cum in castris et  in exercitu multa fieret, non in comitio nec ad populum diceretur.</TextUnit>
    <TextUnit id="2203" loc="11.2.2arg">Quod elegantia apud antiquiores, non de amoeniore ingenio, sed de nitidiore cultu atque victu dicebatur, eaque in vitio ponebatur.</TextUnit>
    <TextUnit id="2204" loc="11.2.1">ELEGANS homo non dicebatur cum laude, set id fere verbum ad aetatem M. Catonis vitii, non laudis fuit.</TextUnit>
    <TextUnit id="2205" loc="11.2.2">Est namque hoc animadvertere, cum in quibusdam aliis, tum in libro Catonis qui inscriptus est Carmen De Moribus. Ex quo libro verba haec sunt: Avaritiam omnia vitia habere putabant; sumptuosus, cupidus, elegans, vitiosus, inritus qui habebatur, is laudabatur;</TextUnit>
    <TextUnit id="2206" loc="11.2.3">ex quibus verbis apparet, elegantem dictum antiquitus non ab ingenii elegantia, sed qui nimis lecto amoenoque cultu victuque esset.</TextUnit>
    <TextUnit id="2207" loc="11.2.4">Postea elegans reprehendi quidem desiit, sed laude nulla dignabatur, nisi cuius elegantia erat moderatissima. Sic M. Tullius L. Crasso et Q. Scaevolae non meram elegantiam, set multa parsimonia mixtam, laudi dedit: Crassus, inquit, erat parcissimus elegantium, Scaevola parcorum elegantissimus.</TextUnit>
    <TextUnit id="2208" loc="11.2.5">Praeterea ex eodem libro Catonis haec etiam sparsim et intercise commeminimus: Vestiri,  inquit, in foro honeste mos erat, domi quod satis erat. Equos carius quam coquos emebant. Poeticae artis honos non erat. Si quis in ea re studebat aut sese ad convivia adplicabat, ' crassator' vocabatur.</TextUnit>
    <TextUnit id="2209" loc="11.2.6">Illa quoque ex eodem libro praeclarae veritatis sententia est: Nam vita, inquit, humana prope uti ferrum est. Si exerceas, conteritur; si non exerceas, tamen robigo interficit. Item homines exercendo videmus conteri; si nihil exerceas, inertia atque torpedo plus detrimenti facit quam exercitio.</TextUnit>
    <TextUnit id="2210" loc="11.3.3arg">Qualis quantaque sit pro particulae varietas; deque exemplis eius varietatis.</TextUnit>
    <TextUnit id="2211" loc="11.3.1">QUANDO ab arbitriis negotiisque otium est et motandi corporis gratia aut spatiamur aut vectamur, quaerere nonnumquam aput memet ipsum soleo res eiusmodi, parvas quidem minutasque et hominibus non bene eruditis aspernabiles, sed ad veterum scripta penitus noscenda et ad scientiam linguae Latinae cumprimis necessarias; velut est, quod forte nuper in Praenestino recessu vespertina ambulatione solus ambulans, considerabam qualis quantaque esset particularum quarundam in oratione Latina varietas.</TextUnit>
    <TextUnit id="2212" loc="11.3.2">Quod genus est praepositio pro. Aliter enim dici videbam pontifices pro conlegio decrevisse, aliter quempiam testem introductum  pro testimonio dixisse, aliter M. Catonem in Originum quarto: Proelium factum depugnatumque pro castris scripsisse et item in quinto: Urbes insulasque omnis pro agro Illyrio esse, aliter etiam dici pro aede Castoris, aliter pro rostris, aliter pro tribunali, aliter pro contione atque aliter tribunum plebis pro potestate intercessisse.</TextUnit>
    <TextUnit id="2213" loc="11.3.3">Sed has omnes dictiones qui aut omnino similes et pares aut usquequaque diversas existimaret, errare arbitrabar; nam varietatem istam eiusdem quidem fontis et capitis, non eiusdem tamen esse finis putabam.</TextUnit>
    <TextUnit id="2214" loc="11.3.4">Quod profecto facile intelleget, si quis adhibeat ad meditationem suam intentionem et habeat veteris orationis usum atque notitiam celebriorem.</TextUnit>
    <TextUnit id="2215" loc="11.4.4arg">Quem in modum Q. Ennius versus Euripidi aemulatus sit.</TextUnit>
    <TextUnit id="2216" loc="11.4.1">EURIPIDIS versus sunt in Hecuba verbis, sententia, brevitate insignes inlustresque;</TextUnit>
    <TextUnit id="2217" loc="11.4.2">Hecuba est ad Ulixen dicens:   τὸ δ' ἀξίωμα, κἂν κακῶς λέγῃ, τὸ σὸν νικᾷ: λόγος γὰρ ἔκ τ' ἀδοξούντων ἰὼν κἀκ τῶν δοκούντων αὐτός, οὐ ταὐτὸν σθένει.</TextUnit>
    <TextUnit id="2218" loc="11.4.3">Hos versus Q. Ennius, cum eam tragoediam verteret, non sane incommode aemulatus est. Versus totidem Enniani hi sunt:  Haéc tu etsi pervérse dices, fácile Achivos fléxeris; Nám opulenti cúm locuntur páriter atque ignóbiles, Éadem dicta eadémque oratio aéqua non aequé valet. Bene, sicuti dixi, Ennius;</TextUnit>
    <TextUnit id="2219" loc="11.4.4">sed ignobiles tamen et opulenti ἀντὶ ἀδοξούντων καὶ δοκούντων satisfacere sententiae non videntur; nam neque omnes ignobiles ἀδοξοῦσι neque omnes opulenti εὐδοξοῦσιν.</TextUnit>
    <TextUnit id="2220" loc="11.5.5arg">De Pyrronis philosophis quaedam deque Academicis strictim notata; deque inter eos differentia.</TextUnit>
    <TextUnit id="2221" loc="11.5.1">Quos Pyrronios philosophos vocamus, hi Graeco cognomento σκεπτικοί appellantur;</TextUnit>
    <TextUnit id="2222" loc="11.5.2">id ferme significat quasi quaesitores et consideratores.</TextUnit>
    <TextUnit id="2223" loc="11.5.3">Nihil enim decernunt, nihil constituunt, sed in quaerendo semper considerandoque sunt quidnam sit omnium rerum de quo decerni constituique possit.</TextUnit>
    <TextUnit id="2224" loc="11.5.4">Ac ne videre quoque plane quicquam neque audire sese  putant, sed ita pati adficique quasi videant vel audiant, eaque ipsa quae adfectiones istas in sese efficiant, qualia et cuiusmodi sint cunctantur atque insistunt, omniumque rerum fidem veritatemque mixtis confusisque signis veri atque falsi ita inprensibilem videri aiunt, ut quisquis homo est non praeceps neque iudicii sui prodigus his uti verbis debeat quibus auctorem philosophiae istius Pyrronem esse usum tradunt: οὐ μᾶλλον οὕτως ἔχει τόδε ἢ ἐκείνως ἢ οὐθετέρως. Indicia enim rei cuiusque et sinceras proprietates negant posse nosci et percipi, idque ipsum docere atque ostendere multis modis conantur.</TextUnit>
    <TextUnit id="2225" loc="11.5.5">Super qua re Favorinus quoque subtilissime argutissimeque decem libros composuit, quos πυρρωνείων τρόπων inscribit.</TextUnit>
    <TextUnit id="2226" loc="11.5.6">Vetus autem quaestio et a multis scriptoribus Graecis tractata, an quid et quantum Pyrronios et Academicos philosophos intersit. Utrique enim σκεπτικοί, ἐφεκτικοί, ἀπορητικοί dicuntur, quoniam utrique nihil adfirmant nihilque comprehendi putant. Sed ex omnibus rebus proinde visa dicunt fieri, quas φαντασίας appellant, non ut rerum ipsarum natura est, sed ut adfectio animi corporisve est eorum, ad quos ea visa perveniunt.</TextUnit>
    <TextUnit id="2227" loc="11.5.7">Itaque omnes omnino res quae sensus hominum movent, τῶν πρός τι esse dicunt. Id verbum significat nihil esse quicquam quod ex sese constet nec quod habeat vim propriam et naturam, sed omnia prorsum ad aliquid referri taliaque  videri qualis sit eorum species dum videntur, qualiaque apud sensus nostros, quo pervenerunt, creantur, non apud sese, unde profecta sunt.</TextUnit>
    <TextUnit id="2228" loc="11.5.8">Cum haec autem consimiliter tam Pyrronii dicant quam Academici, differre tamen inter sese et propter alia quaedam et vel maxime propterea existimati sunt, quod Academici quidem ipsum illud nihil posse comprehendi quasi comprehendunt, et nihil posse decerni quasi decernunt, Pyrronii ne id quidem ullo pacto verum videri dicunt, quod nihil esse verum videtur.</TextUnit>
    <TextUnit id="2229" loc="11.6.6arg">Quod mulieres Romae per Herculem non iuraverint neque viri per Castorem.</TextUnit>
    <TextUnit id="2230" loc="11.6.1">IN veteribus scriptis neque mulieres Romanae per Herculem deiurant neque viri per Castorem.</TextUnit>
    <TextUnit id="2231" loc="11.6.2">Sed cur illae non iuraverint Herculem non obscurum est, nam Herculaneo sacrificio abstinent.</TextUnit>
    <TextUnit id="2232" loc="11.6.3">Cur autem viri Castorem iurantes non appellaverint non facile dictu est. Nusquam igitur scriptum invenire est, apud idoneos quidem scriptores, aut me hercle feminam dicere aut me castor virum;</TextUnit>
    <TextUnit id="2233" loc="11.6.4">edepol autem, quod iusiurandum per Pollucem est, et viro et feminae commune est.</TextUnit>
    <TextUnit id="2234" loc="11.6.5">Sed M. Varro adseverat  antiquissimos viros neque per Castorem neque per Pollucem deiurare solitos, sed id iusiurandum fuisse tantum feminarum, ex initiis Eleusinis acceptum;</TextUnit>
    <TextUnit id="2235" loc="11.6.6">paulatim tamen inscitia antiquitatis viros dicere edepol coepisse factumque esse ita dicendi morem, sed me castor a viro dici in nullo vetere scripto inveniri.</TextUnit>
    <TextUnit id="2236" loc="11.7.7arg">Verbis antiquissimis relictisque iam et desitis minime utendum.</TextUnit>
    <TextUnit id="2237" loc="11.7.1">VERBIS uti aut nimis obsoletis exculcatisque aut insolentibus novitatisque durae et inlepidae, par esse delictum videtur. Sed molestius equidem culpatiusque esse arbitror verba nova, incognita, inaudita dicere quam involgata et sordentia.</TextUnit>
    <TextUnit id="2238" loc="11.7.2">Nova autem videri dico etiam ea quae sunt inusitata et desita, etsi sunt vetusta.</TextUnit>
    <TextUnit id="2239" loc="11.7.3">Est adeo id vitium plerumque serae eruditionis, quam Graeci ὀψιμαθίαν appellant, ut quod numquam didiceris, diu ignoraveris, cum id scire aliquando coeperis, magni facias quo in loco cumque et quacumque in re dicere. Veluti Romae, nobis praesentibus, vetus celebratusque homo in causis, sed repentina et quasi tumultuaria doctrina praeditus, cum apud praefectum urbi verba faceret et dicere vellet inopi quendam miseroque victu vivere et furfureum panem esitare, vinumque  eructum et fetidum potare, Hic, inquit, eques Romanus apludam edit et flocces bibit.</TextUnit>
    <TextUnit id="2240" loc="11.7.4">Aspexerunt omnes qui aderant alius alium, primo tristiores turbato et requirente voltu, quidnam illud utriusque verbi foret; post deinde, quasi nescio quid Tusce aut Gallice dixisset, universi riserunt.</TextUnit>
    <TextUnit id="2241" loc="11.7.5">Legerat autem ille apludam veteres rusticos frumenti furfurem dixisse idque a Plauto in comoedia, si ea Plauti est, quae Astraba inscripta est, positum esse.</TextUnit>
    <TextUnit id="2242" loc="11.7.6">Item flocces audierat prisca voce significare vini faecem e vinaceis expressam, sicuti fraces ex oleis, idque aput Caecilium in Polumenis legerat, eaque sibi duo verba ad orationum ornamenta servaverat.</TextUnit>
    <TextUnit id="2243" loc="11.7.7">Alter quoque a lectionibus id genus paucis apirocalus, cum adversarius causam differri postularet: Rogo, praetor, inquit, subveni, succurre! quonam usque nos bovinator hic demoratur? Atque id voce magna ter quaterve inclamavit: bovinator est.</TextUnit>
    <TextUnit id="2244" loc="11.7.8">Commurmuratio fieri coepta est a plerisque qui aderant, quasi monstrum verbi admirantibus. At ille iactans et gestiens:</TextUnit>
    <TextUnit id="2245" loc="11.7.9">Non enim Lucilium, inquit, legistis, qui tergiversatorem ' bovinatorem' dicit? Est autem in Lucili XI. versus hic:  Si tricosus bovinatorque ore improbus duro.</TextUnit>
    <TextUnit id="2246" loc="11.8.8arg">Quid senserit dixeritque M. Cato de Albino, qui homo Romanus Graeca oratione res Romanas, venia sibi ante eius imperitiae petita, composuit.</TextUnit>
    <TextUnit id="2247" loc="11.8.1">IUSTE venusteque admodum reprehendisse dicitur Aulum Albinum M. Cato. Albinus,</TextUnit>
    <TextUnit id="2248" loc="11.8.2">qui cum L. Lucullo consul fuit, res Romanas oratione Graeca scriptitavit.</TextUnit>
    <TextUnit id="2249" loc="11.8.3">In eius Historiae principio scriptum est ad hanc sententiam: neminem suscensere sibi convenire, si quid in his libris parum composite aut minus eleganter tum scriptum foret; nam sum, inquit, homo Romanus natus in Latio, Graeca oratio a nobis alienissima est, ideoque veniam gratiamque malae existimationis, si quid esset erratum, postulavit.</TextUnit>
    <TextUnit id="2250" loc="11.8.4">Ea cum legisset M. Cato: Ne tu, inquit, Aule, nimium nugator es, cum maluisti culpam deprecari quam culpa vacare. Nam petere veniam solemus, aut cum inprudentes erravimus aut cum compulsi peccavimus. Dic, inquit, oro te, quis perpulit ut id committeres, quod, priusquam faceres, peteres ut ignosceretur?</TextUnit>
    <TextUnit id="2251" loc="11.8.5">Scriptum hoc est in libro Corneli Nepotis De Inlustribus Viris XIII.</TextUnit>
    <TextUnit id="2252" loc="11.9.9arg">Historia de legatis Mileti ac Demosthene rhetore in libris Critolai reperta.</TextUnit>
    <TextUnit id="2253" loc="11.9.1">CRITOLAUS scripsit legatos Mileto publicae rei causa venisse Athenas, fortasse an auxilii petendi  gratia. Tum qui pro sese verba facerent quos visum erat advocavisse, aduocatos, uti erat mandatum, verba pro Milesiis ad populum fecisse, Demosthenen Milesiorum postulatis acriter respondisse, neque Milesios auxilio dignos neque ex republica id esse contendisse; rem in posterum diem prolatam. Legatos ad Demosthenen venisse magnoque opere orasse uti contra ne diceret; eum pecuniam petivisse et quantam petiverat abstulisse. Postridie, cum res agi denuo coepta esset, Demosthenen, lana multa collum cervicesque circumvolutum, ad populum prodisse et dixisse se synanchen pati, eo contra Milesios loqui non quire. Tum e populo unum exclamasse, non synanchen, quod Demosthenes pateretur, sed argyranchen esse.</TextUnit>
    <TextUnit id="2254" loc="11.9.2">Ipse etiam Demosthenes, ut idem Critolaus refert, non id postea concelavit, quin gloriae quoque hoc sibi adsignavit. Nam cum interrogasset Aristodemum, actorem fabularum, quantum mercedis, uti ageret, accepisset, et Aristodemus talentum respondisset, At ego plus, inquit, accepi, ut tacerem.</TextUnit>
    <TextUnit id="2255" loc="11.10.10arg">Quod C. Gracchus in oratione sua historiam supra scriptam Demadi rhetori, non Demostheni, adtribuit; verbaque ipsius C. Gracchi relata.</TextUnit>
    <TextUnit id="2256" loc="11.10.1">QUOD in capite superiore a Critolao scriptum esse diximus super Demosthene, id C. Gracchus in  oratione, Qua legem Aufeiam dissuasit, in Demaden contulit verbis hisce:</TextUnit>
    <TextUnit id="2257" loc="11.10.2">Nam vos, Quirites, si velitis sapientia atque virtute uti, etsi quaeritis, neminem nostrum invenietis sine pretio huc prodire. Omnes nos qui verba facimus aliquid petimus, neque ullius rei causa quisquam ad vos prodit, nisi ut aliquid auferat.</TextUnit>
    <TextUnit id="2258" loc="11.10.3">Ego ipse, qui aput vos verba facio uti vectigalia vestra augeatis, quo facilius vestra commoda et rempublicam administrare possitis, non gratis prodeo; verum peto a vobis, non pecuniam, sed bonam existimationem atque honorem.</TextUnit>
    <TextUnit id="2259" loc="11.10.4">Qui prodeunt dissuasuri ne hanc legem accipiatis, petunt non honorem a vobis, verum a Nicomede pecuniam; qui suadent ut accipiatis, hi quoque petunt non a vobis bonam existimationem, verum a Mitridate rei familiari suae pretium et praemium; qui autem ex eodem loco atque ordine tacent, hi vel acerrimi sunt, nam ab omnibus pretium accipiunt et omnis fallunt.</TextUnit>
    <TextUnit id="2260" loc="11.10.5">Vos, cum putatis eos ab his rebus remotos esse, inpertitis bonam existimationem;</TextUnit>
    <TextUnit id="2261" loc="11.10.6">legationes autem a regibus, cum putant eos sua causa reticere, sumptus atque pecunias maximas praebent, item uti in terra Graecia, quo in tempore Graecus tragoedus gloriae sibi ducebat talentum magnum ob unam fabulam datum esse, homo eloquentissimus civitatis suae Demades ei respondisse dicitur: 'Mirum tibi videtur, si tu loquendo talentum quaesisti? Ego, ut tacerem, decem talenta a rege accepi.' Item nunc isti pretia maxima ob tacendum accipiunt.</TextUnit>
    <TextUnit id="2262" loc="11.11.11arg">Verba P. Nigidii, quibus differre dicit mentiri et mendacium dicere.</TextUnit>
    <TextUnit id="2263" loc="11.11.1">VERBA sunt ipsa haec P. Nigidii, hominis in studiis bonarum artium praecellentis, quem M. Cicero ingenii doctrinarumque nomine summe reveritus est: Inter mendacium dicere et mentiri distat. Qui mentitur ipse non fallitur, alterum fallere conatur; qui mendacium dicit, ipse fallitur. Item hoc addidit:</TextUnit>
    <TextUnit id="2264" loc="11.11.2">Qui mentitur, inquit, fallit, quantum in se est; at qui mendacium dicit, ipse non fallit, quantum in se est.</TextUnit>
    <TextUnit id="2265" loc="11.11.3">Item hoc quoque super eadem re dicit: Vir bonus, inquit, praestare debet ne mentiatur, prudens, ne mendacium dicat; alterum incidit in hominem, alterum non.</TextUnit>
    <TextUnit id="2266" loc="11.11.4">Varie me hercule et lepide Nigidius tot sententias in eandem rem, quasi aliud atque aliud diceret, disparavit.</TextUnit>
    <TextUnit id="2267" loc="11.12.12arg">Quod Chrysippus philosophus omne verbum ambiguum dubiumque esse dicit, Diodorus contra nullum verbum ambiguum esse putat.</TextUnit>
    <TextUnit id="2268" loc="11.12.1">CHRYSIPPUS ait omne verbum ambiguum natura esse, quoniam ex eodem duo vel plura accipi possunt. Diodorus autem,</TextUnit>
    <TextUnit id="2269" loc="11.12.2">cui Crono cognomentum fuit, Nullum, inquit, verbum est ambiguum, nec quisquam ambiguum dicit aut sentit, nec aliud dici  videri debet quam quod se dicere sentit is qui dicit.</TextUnit>
    <TextUnit id="2270" loc="11.12.3">At cum ego, inquit, aliud sensi, tu aliud accepisti, obscure magis dictum videri potest quam ambigue; ambigui enim verbi natura illa esse debuit, ut qui id diceret duo vel plura diceret. Nemo autem duo vel plura dicit, qui se sensit unum dicere.</TextUnit>
    <TextUnit id="2271" loc="11.13.13arg">Quid Titus Castricius de verbis deque sententia quadam C. Gracchi existimarit; quodque esse eam sine ullo sensus emolumento docuerit.</TextUnit>
    <TextUnit id="2272" loc="11.13.1">APUD Titum Castricium, disciplinae rhetoricae doctorem, gravi atque firmo iudicio virum, legebatur oratio C. Gracchi In P. Popilium.</TextUnit>
    <TextUnit id="2273" loc="11.13.2">In eius orationis principio conlocata verba sunt accuratius modulatiusque quam veterum oratorum consuetudo fert.</TextUnit>
    <TextUnit id="2274" loc="11.13.3">Ea verba, sicuti dixi conposita, haec sunt: Quae vos cupide per hosce annos adpetistis atque voluistis, ea si temere repudiaritis, abesse non potest quin aut olim cupide adpetisse aut nunc temere repudiasse dicamini.</TextUnit>
    <TextUnit id="2275" loc="11.13.4">Cursus igitur hic et sonus rotundae volubilisque sententiae eximie nos et unice delectabat, tanto id magis, quod iam tunc C. Graccho, viro inlustri et severo, eiusmodi compositionem fuisse cordi videbamus.</TextUnit>
    <TextUnit id="2276" loc="11.13.5">Sed enim, cum eadem ipsa verba saepius  petentibus nobis lectitarentur, admoniti a Castricio sumus ut consideraremus quae vis quodve emolumentum eius sententiae foret, neque pateremur ut aures nostrae cadentis apte orationis modis eblanditae animum quoque nobis voluptate inani perfunderent. Cumque nos admonitione ista adtentiores fecisset, Inspicite, inquit, penitus quid efficiant verba haec, dicatque mihi, quaeso, aliqui vestrum, an sit ulla huiusce sententiae gravitas aut gratia: ' Quae vos cupide per hosce annos adpetistis atque voluistis, ea si temere repudiaritis, abesse non potest quin aut olim cupide adpetisse aut nunc temere repudiasse dicamini.'</TextUnit>
    <TextUnit id="2277" loc="11.13.6">Cui enim omnium hominum in mentem non venit id profecto usu venire, ut quod cupide adpetieris, cupide adpetisse et quod temere repudiaveris, temere repudiasse dicaris?</TextUnit>
    <TextUnit id="2278" loc="11.13.7">At si, opinor, inquit, ita scriptum esset: ' Quae vos per hosce annos adpetistis atque voluistis, ea nunc si repudiaritis, abesse non potest quin aut olim cupide adpetisse aut nunc temere repudiasse dicamini';</TextUnit>
    <TextUnit id="2279" loc="11.13.8">si ita, inquit, diceretur, gravior scilicet solidiorque fieret sententia et acciperet aliquid iustae in audiendo expectationis;</TextUnit>
    <TextUnit id="2280" loc="11.13.9">nunc autem verba haec 'cupide' et 'temere,' in quibus verbis omne momentum rei est, non in concludenda sententia tantum dicuntur, sed supra quoque nondum desiderata ponuntur et quae nasci oririque ex ipsa rei conceptione debebant, ante omnino quam res postulat dicuntur. Nam qui ita dicit: 'si hoc feceris, cupide fecisse diceris,' rem  dicit sensus alicuius ratione conlectam et consertam; qui vero ita dicit: ' si cupide feceris, cupide fecisse diceris,' non longe secus dicit atque si diceret: 'si cupide feceris, cupide feceris.'</TextUnit>
    <TextUnit id="2281" loc="11.13.10">Haec ego, inquit, admonui, non ut C. Graccho vitio darem,—dii enim mentem meliorem mihi! nam, si quicquam in tam fortis facundiae viro vitii vel erroris esse dici potest, id omne et auctoritas eius exhausit et vetustas consumpsit,—sed uti caveretis ne vos facile praestringeret modulatus aliqui currentis facundiae sonitus atque ut vim ipsam rerum virtutemque verborum prius pensitaretis et, si quidem gravis atque integra et sincera sententia diceretur, tum, si ita videretur, gressibus quoque ipsis orationis et gestibus plauderetis; si vero frigidi et leves et futtiles sensus in verba apte numeroseque posita includerentur, non esse id secus crederetis quam cum homines insigni deformitate ac facie deridicula imitantur histriones et gestiunt.</TextUnit>
    <TextUnit id="2282" loc="11.14.14arg">Sobria et pulcherrima Romuli regis responsio circa vini usum.</TextUnit>
    <TextUnit id="2283" loc="11.14.1">SIMPLICISSIMA suavitate et rei et orationis L. Piso Frugi usus est in primo Annali, cum de Romuli regis vita atque victu scriberet.</TextUnit>
    <TextUnit id="2284" loc="11.14.2">Ea verba, quae scripsit, haec sunt: Eundem Romulum dicunt, ad cenam  vocatum, ibi non multum bibisse, quia postridie negotium haberet. Ei dicunt: ' Romule, si istud omnes homines faciant, vinum vilius sit.' His respondit: 'immo vero carum, si quantum quisque volet bibat; nam ego bibi, quantum volui.'</TextUnit>
    <TextUnit id="2285" loc="11.15.15arg">De ludibundo et errabundo atque id genus verborum productionibus; et quod Laberius sic amorabundam dixit, ut dicitur ludibunda et errabunda; atque inibi quod Sisenna per huiuscemodi verbum nova figura usus est.</TextUnit>
    <TextUnit id="2286" loc="11.15.1">LABERIUS in Lacu Averno mulierem amantem, verbo inusitatius ficto, amorabundam dixit.</TextUnit>
    <TextUnit id="2287" loc="11.15.2">Id verbum Caesellius Vindex in Commentario Lectionum Antiquarum ea figura scriptum dixit, qua ludibunda et ridibunda et errabunda dicitur ludens et ridens et errans.</TextUnit>
    <TextUnit id="2288" loc="11.15.3">Terentius autem Scaurus, divi Hadriani temporibus grammaticus vel nobilissimus, inter alia quae De Caeselli Erroribus conposuit, in hoc quoque verbo errasse eum scripsit, quod idem esse putaverit ludens et ludibunda, ridens et ridibunda, errans et errabunda. Nam 'ludibunda,' inquit, et 'ridibunda' et 'errabunda' ea dicitur quae ludentem vel ridentem vel errantem agit aut simulat."</TextUnit>
    <TextUnit id="2289" loc="11.15.4">Sed qua ratione Scaurus adductus sit ut Caesellium in eo reprehenderet,non hercle reperiebamus. Non est enim dubium quin haec, genere ipso  dumtaxat, idem significent quod ea demonstrant a quibus producuntur. Quid esset autem ludentem agere vel imitari non intellegere videri maluimus quam insimulare eum tamquam ipsum minus intellegentem.</TextUnit>
    <TextUnit id="2290" loc="11.15.5">Quin magis Scaurum oportuit, commentaria Caeselli criminantem, hoc ab eo praeteritum requirere, quod non dixerit an quid et quantulum differret a ludibundo ludens et ridibundo ridens et errabundo errans ceteraque quae horum sunt similia, an a principalibus verbis paulum aliquid distarent, et quam omnino vim haberet particula haec extrema eiusmodi vocabulis addita.</TextUnit>
    <TextUnit id="2291" loc="11.15.6">Hoc enim fuit potius requirendum in istiusmodi figurae tractatu, sicuti requiri solet in vinulento et lutulento et turbulento, vacuane et inanis sit istaec productio, cuiusmodi sunt quae παραγωγάς Graeci dicunt, an extrema illa particula habeat aliquid suae propriae significationis.</TextUnit>
    <TextUnit id="2292" loc="11.15.7">Cum reprehensionem autem illam Scauri notaremus, in memoriam nobis rediit quod Sisenna in quarto Historiarum eiusdem figurae verbo ita usus est. Populabundus, inquit, agros ad oppidum pervenit, quod scilicet significat cum agros popularetur, non, ut Scaurus in consimilibus verbis ait, cum populantem ageret vel cum imitaretur.</TextUnit>
    <TextUnit id="2293" loc="11.15.8">Sed inquirentibus nobis quaenam ratio et origo esset huiuscemodi figurae populabundus et errabundus et laetabundus et ludibundus multorumque aliorum id genus verborum, εὐεπιβόλως hercle Apollinaris noster videri sibi ait particulam istam postremam in quam verba talia exeunt vim et copiam et quasi abundantiam rei cuius id verbum  esset demonstrare, ut laetabundus is dicatur qui abunde laetus sit, et errabundus, qui longo atque abundanti errore sit, ceteraque omnia ex ea figura ita dici ostendit, ut productio haec et extremitas largam et fluentem vim et copiam declararet.</TextUnit>
    <TextUnit id="2294" loc="11.16.16arg">Quod Graecorum verborum quorundam difficillima est in Latinam linguam mutatio, velut quod Graece dicitur πολυπραγμοσύνη.</TextUnit>
    <TextUnit id="2295" loc="11.16.1">ADIECIMUS saepe animum ad vocabula rerum non paucissima quae neque singulis verbis, ut a Graecis, neque, si maxime pluribus eas res verbis dicamus, tam dilucide tamque apte demonstrari Latina oratione possunt quam Graeci ea dicunt privis vocibus.</TextUnit>
    <TextUnit id="2296" loc="11.16.2">Nuper etiam cum adlatus esset ad nos Plutarchi liber et eius libri indicem legissemus, qui erat περὶ πολυπραγμοσύνης, percontanti cuipiam qui et litterarum et vocum Graecarum expers fuit cuiusnam liber et qua de re scriptus esset, nomen quidem scriptoris statim diximus, rem de qua scriptum fuit dicturi, haesimus.</TextUnit>
    <TextUnit id="2297" loc="11.16.3">Ac tum quidem primo, quia non satis commode opinabar interpretaturum me esse, si dicerem librum scriptum De Negotiositate, aliud institui aput me exquirere, quod, ut dicitur, verbum de verbo expressum esset.</TextUnit>
    <TextUnit id="2298" loc="11.16.4">Nihil erat prorsus quod  aut meminissem legere me aut, si etiam vellem fingere, quod non insigniter asperum absurdumque esset, si ex multitudine et negotio verbum unum compingerem, sicuti multiiuga dicimus et multicolora et multiformia.</TextUnit>
    <TextUnit id="2299" loc="11.16.5">Sed non minus inlepide ita diceretur quam si interpretari voce una velis πολυφιλίαν aut πολυτροπίαν aut πολυσαρκίαν.</TextUnit>
    <TextUnit id="2300" loc="11.16.6">Quamobrem, cum diutule tacitus in cogitando fuissem, respondi tandem non videri mihi significari eam rem posse uno nomine, et idcirco iuncta oratione quid vellet Graecum id verbum parabam dicere. Ad multas igitur res adgressio earumque omnium rerum actio πολυπραγμοσύνη, inquam, Graece dicitur, de qua hunc librum conpositum esse, inscriptio ista indicat.</TextUnit>
    <TextUnit id="2301" loc="11.16.7">Tum ille opicus, verbis meis inchoatis et inconditis adductus virtutemque esse πολυπραγμοσύνην ratus, Hortatur, inquit, nos profecto nescio quis hic Plutarchus ad negotia capessenda et ad res obeundas plurimas cum industria et celeritate, nomenque ipsius virtutis de qua locuturus esset libro ipsi, sicuti dicis, non incommode praescripsit. Minime, inquam, vero;</TextUnit>
    <TextUnit id="2302" loc="11.16.8">neque enim ista omnino virtus est, cuius Graeco nomine argumentum hoc libri demonstratur, neque id quod tu opinare aut ego me dicere sentio aut Plutarchus facit. Deterret enim nos hoc quidem in libro, quam potest maxime, a varia promiscaque et non necessaria rerum  cuiuscemodi plurimarum et cogitatione et petitione.</TextUnit>
    <TextUnit id="2303" loc="11.16.9">Sed huius, inquam, tui erroris culpam esse intellego in mea scilicet infacundia, qui ne pluribus quidem verbis potuerim non obscurissime dicere quod a Graecis perfectissime verbo uno et planissime dicitur.</TextUnit>
    <TextUnit id="2304" loc="11.17.17arg">Quid significet in veteribus praetorum edictis: qui flumina retanda publice redempta habent.</TextUnit>
    <TextUnit id="2305" loc="11.17.1">EDICTA veterum praetorum sedentibus forte nobis in bibliotheca templi Traiani et aliud quid quaerentibus cum in manus incidissent, legere atque cognoscere libitum est.</TextUnit>
    <TextUnit id="2306" loc="11.17.2">Tum in quodam edicto antiquiore ita scriptum invenimus: Qui flumina retanda publice redempta habent, si quis eorum ad me eductus fuerit, qui dicatur quod eum ex lege locationis facere oportuerit non fecisse.</TextUnit>
    <TextUnit id="2307" loc="11.17.3">Retanda igitur quid esset quaerebatur.</TextUnit>
    <TextUnit id="2308" loc="11.17.4">Dixit ibi quispiam nobiscum sedens amicus meus in libro se Gavi De Origine Vocabulorum VII. legisse, retas vocari arbores quae aut ripis fluminum eminerent aut in alveis eorum extarent, appellatasque esse a retibus, quod praetereuntes naves inpedirent et quasi inretirent; idcircoque sese arbitrari, retanda  flumina locari solita esse, id est purganda, ne quid aut morae aut periculi navibus in ea virgulta incidentibus fieret.</TextUnit>
    <TextUnit id="2309" loc="11.18.18arg">Qua poena Draco Atheniensis, in legibus quas populo Atheniensi scripsit, fures adfecerit; et qua postea Solon; et qua item decemviri nostri, qui duodecim Tabulas scripserunt; atque inibi adscriptum quod aput Aegyptios furta licita et permissa sunt, aput Lacedaemonios autem cum studio quoque adfectata et pro exercitio utili celebrata; ac praeterea M. Catonis de poeniendis furtis digna memoria sententia.</TextUnit>
    <TextUnit id="2310" loc="11.18.1">DRACO Atheniensis vir bonus multaque esse prudentia existimatus est iurisque divini et humani peritus fuit.</TextUnit>
    <TextUnit id="2311" loc="11.18.2">Is Draco leges, quibus Athenienses uterentur, primus omnium tulit.</TextUnit>
    <TextUnit id="2312" loc="11.18.3">In illis legibus furem cuiusmodicumque furti supplicio capitis poeniendum esse et alia pleraque nimis severe censuit sanxitque.</TextUnit>
    <TextUnit id="2313" loc="11.18.4">Eius igitur leges, quoniam videbantur impendio acerbiores, non decreto iussoque, set tacito inlitteratoque Atheniensium consensu oblitteratae sunt. Postea legibus aliis mitioribus,</TextUnit>
    <TextUnit id="2314" loc="11.18.5">a Solone compositis, usi sunt. Is Solon e septem illis inclutis sapientibus fuit. Is sua lege in fures, non, ut Draco antea, mortis, sed dupli poena vindicandum existimavit.</TextUnit>
    <TextUnit id="2315" loc="11.18.6">Decemviri autem nostri, qui post reges exactos leges, quibus populus Romanus uteretur, in XII. Tabulis scripserunt, neque pari severitate in  poeniendis omnium generum furibus neque remissa nimis lenitate usi sunt.</TextUnit>
    <TextUnit id="2316" loc="11.18.7">Nam furem qui manifesto furto prensus esset tum demum occidi permiserunt, si aut, cum faceret furtum, nox esset, aut interdiu telo se, cum prenderetur, defenderet.</TextUnit>
    <TextUnit id="2317" loc="11.18.8">Ex ceteris autem manifestis furibus liberos verberari addicique iusserunt ei cui furtum factum esset, si modo id luci fecissent neque se telo defendissent; servos item furti manifesti prensos verberibus adfici et e saxo praecipitari, sed pueros inpuberes praetoris arbitratu verberari voluerunt noxiamque ab his factam sarciri.</TextUnit>
    <TextUnit id="2318" loc="11.18.9">Ea quoque furta quae per lancem liciumque concepta essent, proinde ac si manifesta forent, vindicaverunt.</TextUnit>
    <TextUnit id="2319" loc="11.18.10">Sed nunc a lege illa decemvirali discessum est. Nam si qui super manifesto furto iure et ordine experiri velit, actio in quadruplum datur.</TextUnit>
    <TextUnit id="2320" loc="11.18.11">Manifestum autem furtum est, ut ait Masurius, quod deprehenditur dum fit. Faciendi finis est, cum perlatum est quo ferri coeperat.</TextUnit>
    <TextUnit id="2321" loc="11.18.12">Furti concepti, item oblati, tripli poena est. Sed quod sit oblatum, quod conceptum, et pleraque alia ad eam rem ex egregiis veterum moribus accepta neque inutilia cognitu neque iniucunda qui legere volet, inveniet Sabini librum cui titulus est De Furtis.</TextUnit>
    <TextUnit id="2322" loc="11.18.13">In quo id quoque scriptum  est, quod volgo inopinatum est, non hominum tantum neque rerum moventium, quae auferri occulte et subripi possunt, sed fundi quoque et aedium fieri furtum; condemnatum quoque furti colonum, qui fundo quem conduxerat vendito, possessione eius dominum intervertisset.</TextUnit>
    <TextUnit id="2323" loc="11.18.14">Atque id etiam, quod magis inopinabile est, Sabinus dicit, furem esse hominis iudicatum, qui cum fugitivus praeter oculos forte domini iret, obtentu togae, tamquam se amiciens, ne videretur a domino, obstitisset.</TextUnit>
    <TextUnit id="2324" loc="11.18.15">Allis deinde furtis omnibus, quae nec manifesta appellantur, poenam imposuerunt dupli.</TextUnit>
    <TextUnit id="2325" loc="11.18.16">Id etiam memini legere me in libro Aristonis iureconsulti, hautquaquam indocti viri, aput veteres Aegyptios, quod genus hominum constat et in artibus reperiendis sollertes extitisse et in cognitione rerum indaganda sagaces, furta omnia fuisse licita et inpunita.</TextUnit>
    <TextUnit id="2326" loc="11.18.17">Aput Lacedaemonios quoque, sobrios illos et acres viros, cuius rei non adeo ut Aegyptiis fides longinqua est, non pauci neque ignobiles scriptores, qui de moribus legibusque eorum memorias condiderunt, ius atque usum fuisse furandi dicunt, idque a iuventute eorum non ad turpia lucra neque ad sumptum libidini praebendum comparandamve opulentiam, sed pro exercitio disciplinaque rei bellicae factitatum, quod et furandi sollertia et adsuetudo acueret firmaretque animos adulescentium et ad insidiarum astus et ad vigilandi tolerantiam et ad obrependi celeritatem.</TextUnit>
    <TextUnit id="2327" loc="11.18.18">Sed enim M. Cato in oratione, quam De Praeda  Militibus Dividenda scripsit, vehementibus et inlustribus verbis de inpunitate peculatus atque licentia conqueritur. Ea verba, quoniam nobis inpense placuerunt. adscripsimus: Fures, inquit, privatorum furtorum in nervo atque in compedibus aetatem agunt, fures publici in auro atque in purpura.</TextUnit>
    <TextUnit id="2328" loc="11.18.19">Quam caste autem ac religiose a prudentissimis viris quid esset furtum definitum sit, praetereundum non puto, ne quis eum solum esse furem putet, qui occulte tollit aut clam subripit.</TextUnit>
    <TextUnit id="2329" loc="11.18.20">Verba sunt Sabini ex libro luris Civilis secundo: Qui alienam rem adtrectavit, cum id se invito domino facere iudicare deberet, furti tenetur.</TextUnit>
    <TextUnit id="2330" loc="11.18.21">Item alio capite: Qui alienum tacens lucri faciendi causa sustulit, furti obstringitur, sive scit cuius sit, sive nescit.</TextUnit>
    <TextUnit id="2331" loc="11.18.22">Haec quidem sic, in eo quo nunc dixi, Sabinus scripsit de rebus furti faciendi causa adtrectatis.</TextUnit>
    <TextUnit id="2332" loc="11.18.23">Sed meminisse debemus, secundum ea quae supra scripsi, furtum sine ulla quoque adtrectatione fieri posse, sola mente atque animo ut furtum fiat adnitente.</TextUnit>
    <TextUnit id="2333" loc="11.18.24">Quocirca ne id quidem Sabinus dubitare se ait, quin dominus furti sit condemnandus qui servo suo uti furtum faceret imperavit.</TextUnit>
    <TextUnit id="2334" loc="12.12.12arg">Dissertatio Favorini philosophi, qua suasit nobili feminae uti liberos quos peperisset, non nutricum aliarum, sed sibi suo lacte aleret.</TextUnit>
    <TextUnit id="2335" loc="12.12.1">NUNTIATUM quondam est Favorino philosopho, nobis praesentibus, uxorem auditoris sectatorisque sui paululum ante enixam auctumque eum esse nato filio.</TextUnit>
    <TextUnit id="2336" loc="12.12.2">Eamus, inquit, et puerum visum et patri gratulatum.</TextUnit>
    <TextUnit id="2337" loc="12.12.3">Is erat loci senatorii, ex familia nobiliore. Imus una qui tum aderamus prosecutique eum sumus ad domum quo pergebat, et cum eo simul introgressi sumus.</TextUnit>
    <TextUnit id="2338" loc="12.12.4">Tum in primis aedibus complexus hominem congratulatusque adsedit. Atque ubi percontatus est quam diutinum puerperium et quam laboriosi nixus fuissent, puellamque defessam labore ac vigilia somnum capere cognovit, fabulari instituit prolixius et: Nihil, inquit, dubito quin filium lacte suo nutritura sit.</TextUnit>
    <TextUnit id="2339" loc="12.12.5">Sed cum mater puellae parcendum esse ei diceret adhibendasque puero nutrices, ne ad dolores quos in enitendo tulisset munus quoque nutricationis grave ac difficile accederet, Oro te, inquit, mulier, sine eam totam integram matrem  esse filii sui.</TextUnit>
    <TextUnit id="2340" loc="12.12.6">Quod est enim hoc contra naturam inperfectum atque dimidiatum matris genus, peperisse ac statim a sese abiecisse? aluisse in utero sanguine suo nescio quid quod non videret, non alere nunc suo lacte quod videat, iam viventem, iam hominem, iam matris officia inplorantem?</TextUnit>
    <TextUnit id="2341" loc="12.12.7">An tu quoque, inquit, "putas naturam feminis mammarum ubera quasi quosdam venustiores naevulos, non liberum alendorum, sed ornandi pectoris causa dedisse?</TextUnit>
    <TextUnit id="2342" loc="12.12.8">Sic enim, quod a vobis scilicet abest, pleraeque istae prodigiosae mulieres fontem illum sanctissimum corporis, generis humani educatorem, arefacere et extinguere cum periculo quoque aversi corruptique lactis laborant, tamquam pulcritudinis sibi insignia devenustet, quod quidem faciunt eadem vecordia, qua quibusdam commenticiis fraudibus nituntur ut fetus quoque ipsi, in corpore suo concepti, aboriantur, ne aequor illud ventris inrugetur ac de gravitate oneris et labore partus fatiscat.</TextUnit>
    <TextUnit id="2343" loc="12.12.9">Quod cum sit publica detestatione communique odio dignum, in ipsis hominem primordiis, dum fingitur, dum animatur, inter ipsas artificis naturae manus interfectum ire, quantulum hinc abest, iam perfectum, iam genitum, iam filium proprii atque consueti atque cogniti sanguinis alimonia privare?</TextUnit>
    <TextUnit id="2344" loc="12.12.10">"'Sed nihil interest,' hoc enim dicitur,'dum alatur et vivat, cuius id lacte fiat.'</TextUnit>
    <TextUnit id="2345" loc="12.12.11">Cur igitur iste qui hoc dicit, si in capessendis naturae sensibus tam  obsurduit, non id quoque nihil interesse putat, cuius in corpore cuiusque ex sanguine concretus homo et coalitus sit?</TextUnit>
    <TextUnit id="2346" loc="12.12.12">an quia spiritu multo et calore exalbuit, non idem sanguis est nunc in uberibus, qui in utero fuit?</TextUnit>
    <TextUnit id="2347" loc="12.12.13">Nonne hac quoque in re sollertia naturae evidens est, quod, postquam sanguis ille opifex in penetralibus suis omne corpus hominis finxit, adventante iam partus tempore, in supernas se partis perfert, ad fovenda vitae atque lucis rudimenta praesto est et recens natis notum et familiarem victum offert?</TextUnit>
    <TextUnit id="2348" loc="12.12.14">Quamobrem non frustra creditum est, sicut valeat ad fingendas corporis atque animi similitudines vis et natura seminis, non secus ad eandem rem lactis quoque ingenia et proprietates valere.</TextUnit>
    <TextUnit id="2349" loc="12.12.15">Neque in hominibus id solum, sed in pecudibus quoque animadversum. Nam si ovium lacte haedi aut caprarum agni alantur, constat ferme in his lanam duriorem, in illis capillum gigni teneriorem.</TextUnit>
    <TextUnit id="2350" loc="12.12.16">In arboribus etiam et frugibus maior plerumque vis et potestas est ad earum indolem vel detrectandam vel augendam aquarum atque terrarum quae alunt, quam ipsius quod iacitur seminis, ac saepe videas arborem laetam et nitentem, in locum alium transpositam, deterioris terrae suco deperisse.</TextUnit>
    <TextUnit id="2351" loc="12.12.17">Quae, malum, igitur ratio est, nobilitatem istam nati modo hominis corpusque et animum, bene ingeniatis primordiis inchoatum, insitivo degenerique alimento lactis alieni corrumpere? praesertim si ista quam ad praebendum lactem adhibebitis, aut serva aut servilis est et, ut plerumque solet, externae et barbarae nationis est, si inproba, si informis, si inpudica, si temulenta est;  nam plerumque sine discrimine, quaecumque id temporis lactans est adhiberi solet.</TextUnit>
    <TextUnit id="2352" loc="12.12.18">"Patiemurne igitur infantem hunc nostrum pernicioso contagio infici et spiritum ducere in animum atque in corpus suum ex corpore et animo deterrimo?</TextUnit>
    <TextUnit id="2353" loc="12.12.19">Id hercle ipsum est quod saepenumero miramur, quosdam pudicarum mulierum liberos parentum suorum neque corporibus neque animis similes existere.</TextUnit>
    <TextUnit id="2354" loc="12.12.20">Scite igitur et perite noster Maro, quod, cum versus illos Homeri consectaretur:  οὐκ ἄρα σοί γε πατὴρ ἦν ἱππότα πηλεύς, οὐδὲ θέτις μήτηρ: γλαυκὴ δέ σε τίκτε θάλασσα πέτραι τ' ἠλίβατοι, ὅτι τοι νόος ἐστὶν ἀπηνής, non partionem solam, tamquam ille quem sequebatur, sed alituram quoque feram et saevam criminatus est; addidit enim hoc de suo:  Hyrcanaeque admorunt ubera tigres, quoniam videlicet in moribus inolescendis magnam fere partem ingenium altricis et natura lactis tenet, quae iam a principio imbuta paterni seminis concretione, ex matris etiam corpore et animo recentem indolem configurat.</TextUnit>
    <TextUnit id="2355" loc="12.12.21">Et praeter haec autem, quis illud etiam neglegere aspernarique possit, quod quae partus suos deserunt ablegantque a sese et aliis nutriendos dedunt, vinculum illud coagulumque animi atque amoris, quo parentes cum filiis natura consociat,  interscindunt aut certe quidem diluunt deteruntque.</TextUnit>
    <TextUnit id="2356" loc="12.12.22">Nam ubi infantis aliorsum dati facta ex oculis amolitiost, vigor ille maternae flagrantiae sensim atque paulatim restinguitur omnisque inpatientissimae sollicitudinis strepitus consilescit, neque multo minor amendati ad nutricem aliam filii, quam morte amissi, obliviost.</TextUnit>
    <TextUnit id="2357" loc="12.12.23">Ipsius quoque infantis adfectio animi, amoris, consuetudinis in ea sola unde alitur occupatur, et proinde, ut in expositis usu venit, matris quae genuit neque sensum ullum neque desiderium capit. Ac propterea, oblitteratis et abolitis nativae pietatis elementis, quicquid ita educati liberi amare patrem atque matrem videntur, magnam fere partem non naturalis ille amor est, sed civilis et opinabilis.</TextUnit>
    <TextUnit id="2358" loc="12.12.24">Haec Favorinum dicentem audivi Graeca oratione. Cuius sententias communis utilitatis gratia, quantum meminisse potui, rettuli, amoenitates vero et copias ubertatesque verborum Latina omnis facundia vix quaedam indipisci potuerit, mea tenuitas nequaquam.</TextUnit>
    <TextUnit id="2359" loc="12.2.2arg">Quod Annaeus Seneca, iudicans de Q. Ennio deque M. Tullio, levi futtilique iudicio fuit.</TextUnit>
    <TextUnit id="2360" loc="12.2.1">DE Annaeo Seneca partim existimant ut de scriptore minime utili, cuius libros adtingere nullum pretium operae sit, quod oratio eius vulgaria videatur et protrita, res atque sententiae aut inepto inanique  impetu sint aut levi et causidicali argutia, eruditio autem vernacula et plebeia nihilque ex veterum scriptis habens neque gratiae neque dignitatis. Alii vero elegantiae quidem in verbis parum esse non infitias eunt, sed et rerum quas dicat scientiam doctrinamque ei non deesse dicunt et in vitiis morum obiurgandis severitatem gravitatemque non invenustam.</TextUnit>
    <TextUnit id="2361" loc="12.2.2">Mihi de omni eius ingenio deque omni scripto iudicium censuramque facere non necessum est; sed quod de M. Cicerone et Q. Ennio et P. Vergilio iudicavit, ea res cuimodi sit, ad considerandum ponemus.</TextUnit>
    <TextUnit id="2362" loc="12.2.3">In libro enim vicesimo secundo Epistularum Moralium quas ad Lucilium conposuit, deridiculos versus Q. Ennium de Cetego antiquo viro fecisse hos dicit:  is dictust ollis popularibus olim Qui tum vivebant homines atque aevum agitabant, Flos delibatus populi, Suadaeque medulla.</TextUnit>
    <TextUnit id="2363" loc="12.2.4">Ac deinde scripsit de isdem versibus verba haec: Admiror eloquentissimos viros et deditos Ennio pro optimis ridicula laudasse. Cicero certe inter bonos eius versus et hos refert.</TextUnit>
    <TextUnit id="2364" loc="12.2.5">Atque id etiam de Cicerone dicit: Non miror, inquit, fuisse qui hos versus scriberet, cum fuerit qui laudaret; nisi forte Cicero summus orator agebat causam suam  et volebat suos versus videri bonos.</TextUnit>
    <TextUnit id="2365" loc="12.2.6">Postea hoc etiam addidit insulsissime: Aput ipsum quoque, inquit, Ciceronem invenies, etiam in prosa oratione, quaedam ex quibus intellegas ilium non perdidisse operam, quod Ennium legit.</TextUnit>
    <TextUnit id="2366" loc="12.2.7">Ponit deinde quae apud Ciceronem reprehendat, quasi Enniana, quod ita scripserit in libris De Republica: Ut Menelao Laconi quaedam fuit suaviloquens iucunditas, et quod alio in loco dixerit: breviloquentiam in dicendo colit. Atque ibi homo nugator Ciceronis errores deprecatur et: Non fuit, inquit, Ciceronis hoc vitium, sed temporis; necesse erat haec dici, cum illa legerentur.</TextUnit>
    <TextUnit id="2367" loc="12.2.9">Deinde adscribit Ciceronem haec ipsa interposuisse ad effugiendam infamiam nimis lascivae orationis et nitidae.</TextUnit>
    <TextUnit id="2368" loc="12.2.10">De Vergilio quoque eodem in loco verba haec ponit: Vergilius quoque noster non ex alia causa duros quosdam versus et enormes et aliquid supra mensuram trahentis interposuit quam ut Ennianus populus adgnosceret in novo carmine aliquid antiquitatis.</TextUnit>
    <TextUnit id="2369" loc="12.2.11">Sed iam verborum Senecae piget; haec tamen inepti et insubidi hominis ioca non praeteribo: Quidam sunt, inquit, tam magni sensus Q. Ennii, ut, licet scripti sint inter hircosos, possint tamen inter unguentatos placere; et, cum reprehendisset versus quos supra de Cetego posuimus: Qui huiuscemodi, inquit, versus amant, liqueat tibi eosdem admirari et Soterici lectos.</TextUnit>
    <TextUnit id="2370" loc="12.2.12">Dignus sane Seneca videatur lectione ac studio adulescentium, qui honorem coloremque veteris orationis Soterici lectis compararit, quasi minimae scilicet gratiae et relictis iam contemptisque.</TextUnit>
    <TextUnit id="2371" loc="12.2.13">Audias tamen commemorari ac referri pauca quaedam quae idem ipse Seneca bene dixerit, quale est illud, quod in hominem avarum et avidum et pecuniae sitientem dixit: Quid enim refert quantum habeas? multo illud plus est quod non habes.</TextUnit>
    <TextUnit id="2372" loc="12.2.14">Benene hoc? sane bene; sed adulescentium indolem non tam iuvant quae bene dicta sunt quam inficiunt quae pessime, multoque tanto magis, si et plura sunt quae deteriora sunt, et quaedam in his non pro enthymemate aliquo rei parvae ac simplicis, sed in re ancipiti pro consilio dicuntur.</TextUnit>
    <TextUnit id="2373" loc="12.3.3arg">Lictoris vocabulum qua ratione conceptum ortumque sit; et super eo diversae sententiae Valgi Rufi et Tulli Tironis.</TextUnit>
    <TextUnit id="2374" loc="12.3.1">VALGIUS RUFUS in secundo librorum quos inscripsit De Rebus per Epistulam Quaesitis, lictorem dicit a ligando appellatum esse, quod, cum magistratus populi Romani virgis quempiam verberari iussissent, crura eius et manus ligari vincirique a viatore solita sint, et inde is qui ex conlegio viatorum officium ligandi haberet lictor sit appellatus;  utiturque ad eam rem testimonio M. Tulli verbaque eius refert ex oratione quae dicta est Pro C. Rabirio: Lictor, inquit, conliga manus.</TextUnit>
    <TextUnit id="2375" loc="12.3.2">Haec ita Valgius.</TextUnit>
    <TextUnit id="2376" loc="12.3.3">Et nos sane cum illo sentimus; sed Tiro Tullius M. Ciceronis libertus, lictorem vel a limo vel a licio dictum scripsit: Licio enim transverse, quod 'limum' appellatur, qui magistratibus, inquit, praeministrabant cincti erant.</TextUnit>
    <TextUnit id="2377" loc="12.3.4">Si quis autem est qui propterea putat probabilius esse quod Tiro dixit, quoniam prima syllaba in lictore, sicuti in licio, producta est et in eo verbo quod est ligo correpta est, nihil ad rem istud pertinet. Nam sicut a ligando lictor et a legendo lector et a viendo vitor et tuendo tutor et struendo structor productis quae corripiebantur vocalibus dicta sunt.</TextUnit>
    <TextUnit id="2378" loc="12.4.4arg">Versus accepti ex Q. Enni septimo Annalium, quibus depingitur finiturque ingenium comitasque hominis minoris erga amicum superiorem.</TextUnit>
    <TextUnit id="2379" loc="12.4.1">DESCRIPTUM definitumque est a Quinto Ennio in Annali septimo graphice admodum sciteque sub historia Gemini Servili, viri nobilis, quo ingenio, qua comitate, qua modestia, qua fide, qua linguae parsimonia, qua loquendi opportunitate, quanta rerum antiquarum morumque veterum ac novorum scientia quantaque servandi tuendique secreti religione, qualibus denique ad muniendas vitae molestias fomentis,  levamentis, solacis amicum esse conveniat hominis genere et fortuna superioris.</TextUnit>
    <TextUnit id="2380" loc="12.4.2">Eos ego versus non minus frequenti adsiduoque memoratu dignos puto quam philosophorum de officiis decreta.</TextUnit>
    <TextUnit id="2381" loc="12.4.3">Ad hoc color quidam vetustatis in his versibus tam reverendus est, suavitas tam inpromisca tamque a fuco omni remota est, ut mea quidem sententia pro antiquis sacratisque amicitias legibus observandi, tenendi colendique sint. Quapropter adscribendos eos existimavi,</TextUnit>
    <TextUnit id="2382" loc="12.4.4">si quis iam statim desideraret:  Haece locutus vocat quocum bene saepe libenter Mensam sermonesque suos rerumque suarum Comiter inpertit, magnam cum lassus diei Partem fuisset, de summis rebus regundis Consilio indu foro lato sanctoque senatu; Cui res audacter magnas parvasque iocumque Eloqueretur sed cura malaque et bona dictu Evomeret, si qui vellet, tutoque locaret, Quocum multa volup ac gaudia clamque palamque; Ingenium cui nulla malum sententia suadet Ut faceret facinus levis aut malus; doctus, fidelis, Suavis homo, facundus, suo contentus, beatus, Scitus, secunda loquens in tempore, commodus, verbum Paucum, multa tenens antiqua sepulta, vetustas Quem facit et mores veteresque novosque tenentem, Multorum veterum leges divumque hominumque; Prudenter qui dicta loquive tacereve posset; Hunc inter pugnas conpellat Servilius sic.  L. Aelium Stilonem dicere solitum ferunt Q. Ennium de semet ipso haec scripsisse picturamque istam morum et ingenii ipsius Q. Ennii factam esse.</TextUnit>
    <TextUnit id="2383" loc="12.5.5arg">Sermo Tauri philosophi de modo atque ratione tolerandi doloris secundum Stoicorum decreta.</TextUnit>
    <TextUnit id="2384" loc="12.5.1">CUM Delphos ad Pythia conventumque totius ferme Graeciae visendum philosophus Taurus iret nosque ei comites essemus inque eo itinere Lebadiam venissemus, quod est oppidum anticum in terra Boeotia, adfertur ibi ad Taurum amicum eius quempiam, nobilem in Stoica disciplina philosophum, aegra valitudine oppressum, decumbere.</TextUnit>
    <TextUnit id="2385" loc="12.5.2">Tunc omisso itinere, quod alioquin maturandum erat, et relictis vehiculis, pergit eum propere videre, nosque de more, quem in locum cumque iret, secuti sumus. Et ubi ad aedes in quis ille aegrotus erat pervenimus, videmus hominem doloribus cruciatibusque alvi, quod Graeci κόλον dicunt, et febri simul rapida adflictari gemitusque ex eo conpressos erumpere spiritusque et anhelitus e pectore eius evadere, non dolorem magis indicantes quam pugnam adversum dolorem.</TextUnit>
    <TextUnit id="2386" loc="12.5.3">Post deinde, cum Taurus et medicos accersisset conlocutusque de facienda medella esset et eum ipsum ad retinendam patientiam, testimonio tolerantiae  quam videbat perhibito, stabilisset, egressique inde ad vehicula et ad comites rediremus: Vidistis, inquit Taurus, non sane iucundum spectaculum, sed cognitu tamen utile, congredientes conpugnantesque philosophum et dolorem. Faciebat vis illa et natura morbi, quod erat suum, distractionem cruciatumque membrorum, faciebat contra ratio et natura animi, quod erat aeque suum: perpetiebatur et cohibebat coercebatque infra sese violentias effrenati doloris. Nullos eiulatus, nullas conplorationes, ne ullas quidem voces indecoras edebat, signa tamen quaedam, sicut vidistis, existebant virtutis et corporis, de possessione hominis pugnantium.</TextUnit>
    <TextUnit id="2387" loc="12.5.4">Tum e sectatoribus Tauri invenis, in disciplinis philosophiae non ignavus, Si tanta, inquit, doloris acerbitas est, ut contra voluntatem contraque iudicium animi nitatur invitumque hominem cogat ad gemendum confitendumque de malo morbi saevientis, cur dolor aput Stoicos indifferens esse dicitur, non malum? Cur deinde aut Stoicus homo cogi aliquid potest aut dolor cogere, cum et dolorem Stoici nihil cogere et sapientem nihil cogi posse dicant?</TextUnit>
    <TextUnit id="2388" loc="12.5.5">Ad ea Taurus vultu iam propemodum laetiore, delectatus enim videbatur inlecebra quaestionis, Si iam amicus, inquit, hic noster melius valeret, gemitus eiusmodi necessarios a calumnia defendisset et hanc, opinor, tibi quaestionem dissolvisset, me autem scis cum Stoicis non bene convenire, vel cum Stoica potius; est enim pleraque et sibi et nobis  incongruens, sicut libro quem supra illa re composuimus declaratur.</TextUnit>
    <TextUnit id="2389" loc="12.5.6">Sed ut tibi a me mos geratur, dicam ego 'indoctius,' ut aiunt, 'et apertius,' quae fuisse dicturum puto sinuosius atque sollertius, si quis nunc adesset Stoicorum; nosti enim, credo, verbum illud vetus et pervolgatum:  ̓αμαθέστερόν πως εἰπὲ καὶ σαφέστερον λέγε."  Atque hine exorsus de dolore atque de gemitu Stoici aegrotantis ita disseruit:</TextUnit>
    <TextUnit id="2390" loc="12.5.7">Natura, inquit, "omnium rerum quae nos genuit, induit nobis inolevitque in ipsis statim principiis quibus nati sumus, amorem nostri et caritatem, ita prorsus ut nihil quicquam esset carius pensiusque nobis quam nosmet ipsi, atque hoc esse fundamentum ratast conservandae hominum perpetuitatis, si unusquisque nostrum, simul atque editus in lucem foret, harum prius rerum sensum adfectionemque caperet quae a veteribus philosophis τὰ πρῶτα κατὰ φύσιν appellata sunt; ut omnibus scilicet corporis sui commodis gauderet, ab incommodis omnibus abhorreret. Postea per incrementa aetatis exorta e seminibus suis ratiost et utendi consilii reputatio et honestatis utilitatisque verae contemplatio subtiliorque et exploratior commodorum incommodorumque dilectus; atque ita prae ceteris omnibus enituit et praefulsit decori et honesti dignitas ac, si ei retinendae obtinendaeve incommodum extrinsecus aliquod obstaret, contemptum est; neque aliud esse vere et simpliciter bonum nisi honestum, aliud quicquam malum nisi quod  turpe esset existimatum est. Reliqua omnia, quae in medio forent ac neque honesta essent neque turpia, neque bona esse neque mala decretum est. Productiones tamen et relationes suis quaeque momentis distinctae divisaeque sunt, quae προηγμένα et ἀποπροηγμένα ipsi vocant. Propterea voluptas quoque et dolor, quod ad finem ipsum bene beateque vivendi pertinet, et in mediis relicta et neque in bonis neque in malis iudicata sunt.</TextUnit>
    <TextUnit id="2391" loc="12.5.8">Sed enim quoniam his primis sensibus doloris voluptatisque ante consilii et rationis exortum recens natus homo inbutus est et voluptati quidem a natura conciliatus, a dolore autem, quasi a gravi quodam inimico, abiunctus alienatusque est—circo adfectiones istas primitus penitusque inditas ratio ipsi post addita convellere ab stirpe atque extinguere vix potest. Pugnat autem cum his semper et exultantis eas opprimit obteritque et parere sibi atque oboedire cogit.</TextUnit>
    <TextUnit id="2392" loc="12.5.9">Itaque vidistis philosophum, ratione decreti sui nixum, cum petulantia morbi dolorisque exultantia conluctantem, nihil cedentem, nihil confitentem, neque ut plerique dolentes solent, eiulantem atque lamentantem ac miserum sese et infelicem appellantem, sed acres tantum anhelitus et robustos gemitus edentem, signa atque indicia non victi nec obpressi a dolore, sed vincere eum atque obprimere enitentis.</TextUnit>
    <TextUnit id="2393" loc="12.5.10">Sed haut scio, inquit, an dicat aliquis, ipsum illud quod pugnat, quod gemit, si malum dolor non est, cur necesse est gemere et pugnare? Quia enim  omnia quae non sunt mala molestia quoque omni non carent, sed sunt pleraque noxa quidem magna et pernicie privata, quia non sunt turpia, contra naturae tamen mansuetudinem lenitatemque opposita sunt et infesta per obscuram quandam et necessariam ipsius naturae consequentiam. Haec ergo vir sapiens tolerare et exanclare potest, non admittere omnino in sensum sui non potest; ἀναλγησία enim atque ἀπάθεια non meo tantum, inquit, "sed quorundam etiam ex eadem porticu prudentiorum hominum, sicuti iudicio Panaetii, gravis atque docti viri, inprobata abiectaque est.</TextUnit>
    <TextUnit id="2394" loc="12.5.11">"Sed cur contra voluntatem suam gemitus facere cogitur philosophus Stoicus, quem nihil cogi posse dicunt? Nihil sane potest cogi vir sapiens, cum est rationi obtinendae locus; cum vero natura cogit, ratio quoque a natura data cogitur. Quaere etiam, si videtur, cur manu alicuius ob oculos suos repente agitata invitus coniveat, cur fulgente caelo a luminis iactu non sua sponte et caput et oculos declinet, cur tonitru vehementius facto sensim pavescat, cur sternumentis quatiatur, cur aut in ardoribus solis aestuet aut in pruinis inmanibus obrigescat.</TextUnit>
    <TextUnit id="2395" loc="12.5.12">Haec enim et pleraque alia non voluntas nec consilium nec ratio moderatur, set naturae necessitatisque decreta sunt.</TextUnit>
    <TextUnit id="2396" loc="12.5.13">Fortitudo autem non east, quae contra naturam monstri vicem nititur ultraque modum eius egreditur aut stupore animi aut inmanitate aut quadam misera  et necessaria in perpetiendis doloribus exercitatione— qualemn fuisse accepimus ferum quendam in ludo Caesaris gladiatorem, qui, cum vulnera eius a medicis exsecabantur, ridere solitus fuit—sed ea vera et proba fortitudost, quam maiores nostri scientiam esse dixerunt rerum tolerandarum et non tolerandarum.</TextUnit>
    <TextUnit id="2397" loc="12.5.14">Per quod apparet esse quaedam intolerabilia, a quibus fortes viri aut obeundis abhorreant aut sustinendis.</TextUnit>
    <TextUnit id="2398" loc="12.5.15">Cum haec Taurus dixisset videreturque in eandem rem plura etiam dicturus, perventum est ad vehicula et conscendimus.</TextUnit>
    <TextUnit id="2399" loc="12.6.6arg">De aenigmate.</TextUnit>
    <TextUnit id="2400" loc="12.6.1">QUAE Graeci dicunt aenigmata, hoc genus quidam ex nostris veteribus scirpos appellaverunt. Quale est quod nuper invenimus per hercle antiquum, perquam lepidum, tribus versibus senariis compositum aenigma, quod reliquimus inenarratum, ut legentium coniecturas in requirendo acueremus. Versus tres hi sunt:</TextUnit>
    <TextUnit id="2401" loc="12.6.2">Semel minusne an bis minus sit, nescio; An utrumque eorum, ut quondam audivi dicier, Iovi ipsi regi noluit concedere.</TextUnit>
    <TextUnit id="2402" loc="12.6.3">Hoc qui nolit diutius aput sese quaerere, inveniet quid sit in M. Varronis De Sermone Latino ad Marcellum libro secundo.</TextUnit>
    <TextUnit id="2403" loc="12.7.7arg">Quam ob causam Cn. Dolabella proconsul ream mulierem veneficii confitentemque ad Ariopagitas reiecerit.</TextUnit>
    <TextUnit id="2404" loc="12.7.1">AD Cn. Dolabellam, proconsulari imperio provinciam Asiam obtinentem, deducta mu' er Smyrnaea est.</TextUnit>
    <TextUnit id="2405" loc="12.7.2">Eadem mulier virum et filium eodem tempore venenis clam datis vita interfecerat atque id fecisse se confitebatur dicebatque habuisse se faciendi causam, quoniam idem illi maritus et filius alterum filium mulieris, ex viro priore genitum, adulescentem optimum et innocentissimum, exceptum insidiis occidissent.</TextUnit>
    <TextUnit id="2406" loc="12.7.3">Idque ita esse factum, controversia non erat. Dolabella retulit ad consilium.</TextUnit>
    <TextUnit id="2407" loc="12.7.4">Nemo quisquam ex consilio sententiam ferre in causa tam ancipiti audebat, quod et confessum veneficium, quo maritus et filius necat forent, non admittendum inpunitum videbatur et digna tamen poena in homines sceleratos vindicatum fuisset. Dolabella eam rem Athenas ad Ariopagitas,</TextUnit>
    <TextUnit id="2408" loc="12.7.5">ut ad iudices graviores exercitatioresque, reiecit.</TextUnit>
    <TextUnit id="2409" loc="12.7.6">Ariopagitae, cognita causa, accusatorem mulieris et ipsam quae accusabatur centesimo anno adesse iusserunt.</TextUnit>
    <TextUnit id="2410" loc="12.7.7">Sic neque absolutum mulieris veneficium est, quod per leges non licuit, neque nocens damnata poenitaque quae digna venia fuit.</TextUnit>
    <TextUnit id="2411" loc="12.7.8">Scripta haec historiast in libro Valerii Maximi Factorum et Dictorum Memorabilium nono.</TextUnit>
    <TextUnit id="2412" loc="12.8.8arg">Reditiones in gratiam nobilium virorum memoratu dignae.</TextUnit>
    <TextUnit id="2413" loc="12.8.1">P. AFRICANUS superior et Tiberius Gracchus, Tiberii et C. Gracchorum pater, rerum gestarum magnitudine et honorum atque vitae dignitate inlustres viri, dissenserunt saepenumero de republican et ea sive qua alia re non amici fuerunt.</TextUnit>
    <TextUnit id="2414" loc="12.8.2">Ea simultas cum diu mansisset et sollemni die epulum Iovi libaretur atque ob id sacrificium senatus in Capitolio epularetur, fors fuit ut aput eandem mensam duo illi iunctim locarentur.</TextUnit>
    <TextUnit id="2415" loc="12.8.3">Tum, quasi diis inmortalibus arbitris in convivio Iovis Optimi Maximi dexteras eorum conducentibus, repente amicissimi facti. Neque solum amicitia incepta, sed adfinitas simul instituta;</TextUnit>
    <TextUnit id="2416" loc="12.8.4">nam P. Scipio filiam virginem habens iam viro maturam, ibi tunc eodem in loco despondit eam Tiberio Graccho, quem probaverat elegeratque exploratissimo iudicii tempore, dum inimicus esset.</TextUnit>
    <TextUnit id="2417" loc="12.8.5">Aemilius quoque Lepidus et Fulvius Flaccus, nobili genere amplissimisque honoribus ac summo loco in civitate praediti, odio inter sese gravi et simultate diutina conflictati sunt.</TextUnit>
    <TextUnit id="2418" loc="12.8.6">Postea populus eos simul censores facit. Atque illi, ubi voce praeconis renuntiati sunt, ibidem in campo statim, nondum dimissa  contione, ultro uterque et pari voluntate coniuncti complexique sunt, exque eo die et in ipsa censura et postea iugi concordia fidissime amicissimeque vixerunt.</TextUnit>
    <TextUnit id="2419" loc="12.9.9arg">Quae dicantur vocabula ancipitia; et quod honoris quoque vocabulum ancipiti sententia fuerit.</TextUnit>
    <TextUnit id="2420" loc="12.9.1">EST plurifariam videre atque animadvertere in veteribus scriptis pleraque vocabula, quae nunc in sermonibus vulgi unam certamque rem demonstrent, ita fuisse media et communia ut significare et capere possent duas inter se res contrarias. Ex quibus quaedam satis nota sunt, ut tempestas, valitudo, facinus, dolus, gratia, industria. Haec</TextUnit>
    <TextUnit id="2421" loc="12.9.2">enim fere iam vulgatum est ancipitia esse et utroqueversus dici posse. Periculum etiam et venenum et contagium non, uti nunc dicuntur, pro malis tantum dicta esse, multum exemplorum huiusmodi reperias.</TextUnit>
    <TextUnit id="2422" loc="12.9.3">Sed honorem quoque mediam vocem fuisse et ita appellatum, ut etiam malus honos diceretur et significaret iniuriam, id profecto rarissimum. Quintus autem Metellus Numidicus,</TextUnit>
    <TextUnit id="2423" loc="12.9.4">in oratione quam De Triumpho Suo dixit, his verbis usus est: Qua in re quanto universi me unum antistatis, tanto vobis quam mihi maiorem iniuriam atque contumeliam facit, Quirites, et quanto probi iniuriam facilius accipiunt  quam alteri tradunt, tanto ille vobis quam mihi peiorem honorem habuit; nam me iniuriam ferre, vos facere vult, Quirites, ut hic conquestio, istic vituperatio relinquatur. Honorem, inquit, peiorem vobis habuit quam mihi;</TextUnit>
    <TextUnit id="2424" loc="12.9.5">cuius verbi sententia est quam ipse quoque supra dicit: maiore vos adfecit iniuria et contumelia quam me.</TextUnit>
    <TextUnit id="2425" loc="12.9.6">Praeter huius autem verbi notionem adscribendam esse hanc sententiam ex oratione Quinti Metelli existimavi, ut definiremus Socratis esse decretum: κάκιον εἶναι τὸ ἀδικεῖν ἢ τὸ ἀδικεῖσθαι.</TextUnit>
    <TextUnit id="2426" loc="12.10.10arg">Quod aeditumus verbum Latinum sit.</TextUnit>
    <TextUnit id="2427" loc="12.10.1">AEDITIMUS verbum Latinum est et vetus, ea forma dictum qua finitimus et legitimus.</TextUnit>
    <TextUnit id="2428" loc="12.10.2">Pro eo a plerisque nunc aedituus dicitur nova et commenticia usurpatione,</TextUnit>
    <TextUnit id="2429" loc="12.10.3">quasi a tuendis aedibus appellatus. Satis hoc esse potuit admonendi gratia dixisse *** propter agrestes quosdam et indomitos certatores, qui nisi auctoritatibus adhibitis non comprimuntur.</TextUnit>
    <TextUnit id="2430" loc="12.10.4">M. Varro in libro secundo Ad Marcellum De Latino Sermone aeditumum dici oportere censet magis quam aedituum, quod alterum sit recenti novitate fictum, alterum antiqua origine incorruptum. Laevius  quoque,</TextUnit>
    <TextUnit id="2431" loc="12.10.5">ut opinor in Protesilaodamia, claustritumum dixit qui claustris ianuae praeesset, eadem scilicet figura qua aeditumum dici videbat qui aedibus praeest.</TextUnit>
    <TextUnit id="2432" loc="12.10.6">In IV in Verrem M. Tullii in exemplaribus fidelissimis ita inveni scriptum: Aeditumi custodesque mature sentiunt, in libris autem hoc vulgariis aeditui scriptum est.</TextUnit>
    <TextUnit id="2433" loc="12.10.7">pomponii fabula Atellania est quae ita scripta est: Aeditumus. In qua hic versus est:  Quí postquam tibi appáreo atque aedítumor in templó tuo.</TextUnit>
    <TextUnit id="2434" loc="12.10.8">Titus autem Lucretius in carmine suo pro aedituis aedituentes appellat.</TextUnit>
    <TextUnit id="2435" loc="12.11.11arg">Errare istos qui spe et fiducia latendi peccent, cum latebra peccati perpetua nulla sit; et super ea re Peregrini philosophi sermo et Sophocli poetae sententia.</TextUnit>
    <TextUnit id="2436" loc="12.11.1">PHILOSOPHUM nomine Peregrinum, cui postea cognomentum Proteus factum est, virum gravem atque constantem, vidimus, cum Athenis essemus, deversantem in quodam tugurio extra urbem. Cumque ad eum frequenter ventitaremus, multa hercle dicere eum utiliter et honeste audivimus. In quibus id fuit, quod praecipuum auditu meminimus:</TextUnit>
    <TextUnit id="2437" loc="12.11.2">Virum quidem sapientem non peccaturum esse dicebat, etiamsi peccasse eum dii atque homines  ignoraturi forent.</TextUnit>
    <TextUnit id="2438" loc="12.11.3">Non enim poenae aut infamiae metu non esse peccandum censebat, sed iusti honestique studio et officio.</TextUnit>
    <TextUnit id="2439" loc="12.11.4">Si qui tamen non essent tali vel ingenio vel disciplina praediti, uti se vi sua ac sua sponte facile a peccando tenerent, eos omnis tunc peccare proclivius existimabat, cum latere posse id peccatum putarent inpunitatemque ex ea latebra sperarent.</TextUnit>
    <TextUnit id="2440" loc="12.11.5">At si sciant, inquit, homines nihil omnium rerum diutius posse celari, repressius pudentiusque peccabitur.</TextUnit>
    <TextUnit id="2441" loc="12.11.6">Propterea versus istos Sophocli, prudentissimi poetarum, in ore esse habendos dicebat:  πρὸς ταῦτα κρύπτε μηδέν, ὡς ἅπανθ' ὁρῶν καὶ πάντ' ἀκούων πάντ' ἀναπτύσσει χρόνος.</TextUnit>
    <TextUnit id="2442" loc="12.11.7">Alius quidam veterum poetarum, cuius nomen mihi nunc memoriae non est, Veritatem Temporis filiam esse dixit.</TextUnit>
    <TextUnit id="2443" loc="12.12.12arg">Faceta responsio M. Ciceronis, amolientis a se crimen manifesti mendacii.</TextUnit>
    <TextUnit id="2444" loc="12.12.1">HAEC quoque disciplina rhetorica est, callide et cum astu res criminosas citra periculum confiteri, ut si obiectum sit turpe aliquid quod negari non queat, responsione ioculari eludas et rem facias risu magis dignam quam crimine, sicut fecisse Ciceronem scriptum est, cum id quod infitiari non poterat urbano  facetoque dicto diluit.</TextUnit>
    <TextUnit id="2445" loc="12.12.2">Nam cum emere vellet in Palatio domum et pecuniam in praesens non haberet, a P. Sulla, qui tum reus erat, mutua sestertium viciens tacita accepit.</TextUnit>
    <TextUnit id="2446" loc="12.12.3">Ea res tamen, priusquam emeret, prodita est et in vulgus exivit, obiectumque ei est quod pecuniam domus emendae causa a reo accepisset.</TextUnit>
    <TextUnit id="2447" loc="12.12.4">Tum Cicero, inopinata obprobratione permotus, accepisse se negavit ac domum quoque se empturum negavit atque Adeo, inquit, verum sit accepisse me pecuniam, si domum emero. Sed cum postea emisset et hoc mendacium in senatu ei ab amicis obiceretur, risit satis atque inter ridendum: ̓ακοινονόητοι, inquit, homines estis, cum ignoratis prudentis et cauti patrisfamilias esse, quod emere velit empturum sese negare propter competitores emptionis.</TextUnit>
    <TextUnit id="2448" loc="12.13.13arg">Intra Kalendas cum dicitur, quid significet, utrum ante Kalendas an Kalendis an utrumque; atque inibi, quid sit in oratione M. Tulli intra oceanum et intra monte Taurum et in quadam epistula intra modum.</TextUnit>
    <TextUnit id="2449" loc="12.13.1">CUM Romae a consulibus iudex extra ordinem datus pronuntiare intra Kalendas iussus essem, Sulpicium  Apollinarem, doctum hominem, percontatus sum an his verbis intra Kalendas ipsae quoque Kalendae tenerentur, dixique ei me videlicet datum Kalendasque mihi prodictas, ut intra eum diem pronuntiarem. Cur, inquit,</TextUnit>
    <TextUnit id="2450" loc="12.13.2">hoc me potius rogas quam ex istis aliquem peritis studiosisque iuris, quos adhibere in consilium iudicaturi soletis? Tum illi ego ita respondi:</TextUnit>
    <TextUnit id="2451" loc="12.13.3">Si aut de vetere, inquam, iure et recepto aut controverso et ambiguo aut novo et constituto discendum esset, issem plane sciscitatum ad istos quos dicis;</TextUnit>
    <TextUnit id="2452" loc="12.13.4">sed cum verborum Latinorum sententia, usus, ratio exploranda sit, scaevus profecto et caecus animi forem, si, cum haberem tui copiam, issem magis ad alium quam ad te.</TextUnit>
    <TextUnit id="2453" loc="12.13.5">Audi igitur, inquit, de ratione verbi quid existimem, sed eo tamen pacto ut id facias, non quod ego de proprietate vocis disseruero, sed quod in ea re omnium pluriumve consensu observari cognoveris; non enim verborum tantum communium verae atque propriae significationes longiore usu mutantur, sed legum quoque ipsarum iussa consensu tacito oblitterantur.</TextUnit>
    <TextUnit id="2454" loc="12.13.6">Tum deinde disseruit, me et plerisque aliis audientibus, in hunc ferme modum: Cum dies, inquit, "ita praefinita est, ut iudex ' intra Kalendas' pronuntiet, occupavit iam haec omnes opinio, non esse dubium quin ante Kalendas iure pronuntietur, et id tantum  ambigi video quod tu quaeris, an Kalendis quoque iure pronuntietur.</TextUnit>
    <TextUnit id="2455" loc="12.13.7">Ipsum autem verbum sic procul dubio natum est atque ita sese habet, ut, cum dicitur 'intra Kalendas,' non alius accipi dies debeat quam solae Kalendae. Nam tres istae voces ' intra, citra, ultra,' quibus certi locorum fines demonstrantur, singularibus apud veteres syllabis appellabantur ' in, cis, uls.'</TextUnit>
    <TextUnit id="2456" loc="12.13.8">Haec deinde particulae quoniam parvo exiguoque sonitu obscurius promebantur, addita est tribus omnibus eadem syllaba, et quod dicebatur 'cis Tiberim' et ' uls Tiberim' dici coeptum est ' citra Tiberim' et ' ultra Tiberim'; item quod erat ' in,' accedente eadem syllaba,intra' factum est.</TextUnit>
    <TextUnit id="2457" loc="12.13.9">Sunt ergo haec omnia quasi contermina iunctis inter se finibus cohaerentia: ' intra oppidum,' ' ultra oppidum,' 'citra oppidum,' ex quibus 'intra,' sicuti dixi, 'in' significat;</TextUnit>
    <TextUnit id="2458" loc="12.13.10">nam qui dicit 'intra oppidum,' 'intra cubiculum,' 'intra ferias,' non dicit aliud quam ' in oppido,' in cubiculo,' in feriis.'</TextUnit>
    <TextUnit id="2459" loc="12.13.11">'Intra Kalendas ' igitur non ' ante Kalendas ' est, sed 'in Kalendis'; id est, eo ipso die quo Kalendae sunt.</TextUnit>
    <TextUnit id="2460" loc="12.13.12">Itaque secundum verbi ipsius rationem qui iussus est ' intra Kalendas' pronuntiare, nisi Kalendis pronuntiet, contra iussum vocis facit;</TextUnit>
    <TextUnit id="2461" loc="12.13.13">nam, si ante id fiat, non 'intra' pronuntiat, sed 'citra.'</TextUnit>
    <TextUnit id="2462" loc="12.13.14">Nescio quo autem pacto recepta vulgo interpretatio est  absurdissima, ut' intra Kalendas ' significare videatur etiam 'citra Kalendas' vel 'ante Kalendas,' nihil enim ferme interest.</TextUnit>
    <TextUnit id="2463" loc="12.13.15">Atque insuper dubitatur an Kalendis quoque pronuntiari possit, quando neque ultra neque citra, set, quod inter haec medium est, 'intra Kalendas,' id est Kalendis, pronuntiandum sit.</TextUnit>
    <TextUnit id="2464" loc="12.13.16">Sed nimirum consuetudo vicit, quae cum omnium domina rerum, tum maxime verborum est.</TextUnit>
    <TextUnit id="2465" loc="12.13.17">Ea omnia cum Apollinaris scite perquam atque enucleate disputavisset, tum ego haec dixi: Cordi, inquam, mihi fuit, priusquam ad te irem, quaerere explorareque quonam modo veteres nostri particula ista qua de agitur usi sint, atque ita invenimus Tullium in Tertia in Verrem scripsisse istoc modo: 'Locus intra oceanum iam nullus est, neque tam longincus neque tam reconditus, quo non per haec tempora nostrorum hominum libido iniquitasque pervaserit.'</TextUnit>
    <TextUnit id="2466" loc="12.13.18">' Intra oceanum' dicit contra rationem tuam; non enim vult, opinor, dicere 'in oceano'; terras enim demonstrat omnis quae oceano ambiuntur, ad quas a nostris hominibus adiri potest, quae sunt ' citra oceanum,' non ' in oceano '; neque enim videri potest insulas significare nescio quas, quae penitus esse intra aequora ipsa oceani dicuntur.</TextUnit>
    <TextUnit id="2467" loc="12.13.19">Tunc Sulpicius Apollinaris renidens: Non me hercule inargute, inquit, nec incallide opposuisti hoc Tullianum; sed Cicero ' intra oceanum,' non, ut tu interpretare,</TextUnit>
    <TextUnit id="2468" loc="12.13.20">' citra oceanum' dixit. Quid enim potest dici 'citra oceanum' esse, cum undique  oceanus circumscribat omnis terras et ambiat? Nam 'citra' quod est, id extra est; qui autem potest 'intra' esse dici, quod extra est? Sed si ex una tantum parte orbis oceanus foret, tum quae terra ad eam partem foret, 'citra oceanum' esse dici posset vel ' ante oceanum'; cum vero omnis terras omnifariam et undiqueversum circumfluat, nihil citra eum est, sed, undarum illius ambitu terris omnibus convallatis, in medio eius sunt omnia, quae intra oras eius inclusa sunt, sicuti hercle sol non citra caelum vertitur, sed in caelo et intra caelum. Haec tunc Apollinaris scite acuteque dicere visus est.</TextUnit>
    <TextUnit id="2469" loc="12.13.21">Set postea in libro M. Tullii Epistularum ad Servium Sulpicium sic dictum esse invenimus intra modum, ut intra Kalendas dicunt qui dicere citra Kalendas volunt.</TextUnit>
    <TextUnit id="2470" loc="12.13.22">Verba haec Ciceronis sunt, quae adposui: Sed tamen, quoniam effugi eius offensionem, qui fortasse arbitraretur me hanc rem publicam non putare, si perpetuo tacerem, modice hoc faciam aut etiam intra modum, ut et illius voluntati et meis studiis serviam.</TextUnit>
    <TextUnit id="2471" loc="12.13.23">Modice dixerat hoc faciam, id est cum modo aequo et pari;</TextUnit>
    <TextUnit id="2472" loc="12.13.24">deinde, quasi hoc displiceret et corrigere id vellet, addit: aut etiam intra modum, per quod ostendit minus sese id facturum esse quam quod fieri modice videretur; id est, non ad ipsum modum, sed retro paululum et citra modum.</TextUnit>
    <TextUnit id="2473" loc="12.13.25">In oratione etiam, quam Pro P. Sestio scripsit, intra montem Taurum sic dicit, ut non significet in monte Tauro, sed usque ad montem cum ipso monte.</TextUnit>
    <TextUnit id="2474" loc="12.13.26">Verba sunt haec ipsius M. Tullii ex ea qua dixi oratione: Antiochum Magnum illum maiores nostri magna belli contentione terra marique superatum intra montem Taurum regnare iusserunt; Asiam, qua illum multarunt, Attalo, ut is in ea regnaret, condonarunt.</TextUnit>
    <TextUnit id="2475" loc="12.13.27">Intra montem, inquit, Taurum regnare iusserunt, quod non proinde est, ut intra cubiculum dicimus, nisi videri potest id esse intra montem quod est intra regiones quae Tauri montis obiectu separantur.</TextUnit>
    <TextUnit id="2476" loc="12.13.28">Nam sicuti qui intra cubiculum est, is non in cubiculi parietibus, sed intra parietes est quibus cubiculum includitur, qui tamen ipsi quoque parietes in cubiculo sunt, ita, qui regnat intra montem Taurum, non solum in monte Tauro regnat, sed in his etiam regionibus quae Tauro monte clauduntur.</TextUnit>
    <TextUnit id="2477" loc="12.13.29">Num igitur secundum istam verborum M. Tullii similitudinem, qui iubetur intra Kalendas pronuntiare, is et ante Kalendas et ipsis Kalendis iure pronuntiare potest? Neque id fit quasi privilegio quodam inscitae consuetudinis, sed certa rationis observatione, quoniam omne tempus, quod Kalendarum die includitur, intra Kalendas esse recte dicitur.</TextUnit>
    <TextUnit id="2478" loc="12.14.14arg">Saltem particula quam vim habeat et quam originem.</TextUnit>
    <TextUnit id="2479" loc="12.14.1">SALTEM particula quam haberet principem significationem, quaeque vocis istius origo esset, quaerebamus.</TextUnit>
    <TextUnit id="2480" loc="12.14.2">Ita enim primitus factam esse apparet, ut non videatur, sicuti quaedam subplementa orationis, temere et incondite adsumpta.</TextUnit>
    <TextUnit id="2481" loc="12.14.3">Atque erat qui diceret legisse se in Grammaticis Commentariis P. Nigidii, saltem ex eo dictum quod esset si aliter, idque ipsum dici solitum per defectionem, nam plenam esse sententiam, si aliter non potest. Sed id nos in isdem commentariis P. Nigidii,</TextUnit>
    <TextUnit id="2482" loc="12.14.4">cum eos non, opinor, incuriose legissemus, nusquam invenimus.</TextUnit>
    <TextUnit id="2483" loc="12.14.5">Videntur autem verba ista si aliter non potest a significatione quidem voculae huius de qua quaerimus non abhorrere. Set tot verba tamen in paucissimas litteras cludere, inprobae cuiusdam subtilitatis est.</TextUnit>
    <TextUnit id="2484" loc="12.14.6">Fuit etiam qui diceret, homo in libris atque in litteris adsiduus, saltem sibi dictum videri u littera media extrita; salutem enim ante dictum, quod nos saltem diceremus. Nam cum alia quaedam petita et non impetrata sunt, tum solemus, inquit, quasi extremum aliquid petituri quod negari minime debeat, dicere ' hoc saltem fieri aut dari oportere,' tamquam salutem postremo petentes, quam impetrari certe et obtineri sit aequissimum.</TextUnit>
    <TextUnit id="2485" loc="12.14.7">Sed hoc  itidem non inlepide quidem fictum, nimis tamen esse videtur commenticium. Censuimus igitur amplius quaerendum.</TextUnit>
    <TextUnit id="2486" loc="12.15.15arg">Quod Sisenna in libris Historiarum adverbis huiuscemodi saepenumero usus est: celatim, vellicatim, saltuatim.</TextUnit>
    <TextUnit id="2487" loc="12.15.1">CUM lectitaremus Historiam Sisennae adsidue. huiuscemodi figurae adverbia in oratione eius animadvertimus cuimodi sunt haec: cursim, properatim, celatim, vellicatim, saltuatim.</TextUnit>
    <TextUnit id="2488" loc="12.15.2">Ex quibus duo prima, quia sunt notiora, exemplis non indigebant, reliqua in Historiarum sexto sic scripta sunt: Quam maxime celatim poterat, in insidiis suos disponit. Item alio in loco: Nos una aestate in Asia et Graecia gesta litteris idcirco continentia mandavimus, ne vellicatim aut saltuatim scribendo lectorum animos impediremus.</TextUnit>
    <TextUnit id="2489" loc="13.1.1arg">Inquisitio verborum istorum M. Tulli curiosior quae sunt in primo Antonianarum libro, multa autem inpendere videntur praeter naturam etiam praeterque fatum; tractatumque an idem duo ista significant, fatum atque natura, an diversum.</TextUnit>
    <TextUnit id="2490" loc="13.1.1">MARCUS CICERO in primo Antonianarum ita scriptum reliquit: Hunc igitur ut sequerer properavi quem praesentes non sunt secuti; non ut proficerem aliquid, neque enim sperabam id nec praestare poteram, sed ut, si quid mihi humanitus accidisset, multa autem inpendere videntur praeter naturam etiam praeterque fatum, huius diei vocem testem reipublicae relinquerem meae perpetuae erga se voluntatis.</TextUnit>
    <TextUnit id="2491" loc="13.1.2">Praeter naturam, inquit, praeterque fatum. An utrumque idem valere voluerit fatum atque naturam et duas res καθ' ἑνὸς ὑποκειμένου posuerit, an vero diviserit separaritque, ut alios casus natural ferre videatur, alios fatum, considerandum equidem puto, atque id maxime requirendum, qua ratione dixerit accidere multa humanitus posse praeter fatum, quando sic ratio et ordo et insuperabilis quaedam necessitas fati  constituitur, ut omnia intra fatum claudenda sint, nisi illud sane Homeri secutus est:  μὴ καὶ ὑπὲρ μοῖραν δόμον ̓́αιδος εἰσαφίκηαι.</TextUnit>
    <TextUnit id="2492" loc="13.1.3">Nihil autem dubium est quin violentam et inopinatam mortem significaverit, quae quidem potest recte videri accidere praeter naturam.</TextUnit>
    <TextUnit id="2493" loc="13.1.4">Sed cur id quoque genus mortis extra fatum posuerit, neque operis huius est explorare neque temporis.</TextUnit>
    <TextUnit id="2494" loc="13.1.5">Illud tamen non praetermittendum est, quod Vergilius quoque id ipsum quod Cicero de fato opinatus est, cum hoc in quarto libro dixit de Elissa, quae mortem per vim potita est:  Nam quia nec fato, merita nec morte peribat, tamquam in faciendo fine vitae quae violenta sunt non videantur e fato venire.</TextUnit>
    <TextUnit id="2495" loc="13.1.6">Demosthenis autem, viri prudentia pari atque facundia praediti, verba idem fere significantia de natura atque fato M. Cicero secutus videtur. Ita enim scriptum est in oratione illa egregia, cui titulus est ̔υπὲρ στεφάνου: ̔ο μὲν τοῖς γονεῦσι νομίζων μόνον γεγενῆσθαι, τὸν τῆς εἱμαρμένης καὶ τὸν αὐτόματον θάνατον περιμένει: ὁ δὲ καὶ τῇ πατρίδι, ὑπὲρ τοῦ μὴ ταύτην ἐπιδεῖν δουλεύουσαν ἀποθνήσκειν βουλεύσεται.</TextUnit>
    <TextUnit id="2496" loc="13.1.7">Quod Cicero fatum atque naturam videtur dixisse, id multo ante Demosthenes τὴν πεπρωμένην et τὸν αὐτόματον θάνατον appellavit.</TextUnit>
    <TextUnit id="2497" loc="13.1.8">αὐτόματος enim θάνατος, quasi naturalis et fatalis, nulla extrinsecus vi coactus venit.</TextUnit>
    <TextUnit id="2498" loc="13.2.2arg">Super poetarum Pacuvii et Accii conloquio familiari in oppido Tarentino.</TextUnit>
    <TextUnit id="2499" loc="13.2.1">QUIBUS otium et studium fuit vitas atque aetates doctorum hominum quaerere ac memoriae tradere, de M. Pacuvio et L. Accio tragicis poetis historiam scripserunt huiuscemodi:</TextUnit>
    <TextUnit id="2500" loc="13.2.2">Cum Pacuvius, inquiunt, grandi iam aetate et morbo corporis diutino adfectus, Tarentum ex urbe Roma concessisset, Accius tunc, haut parvo iunior, proficiscens in Asiam, cum in oppidum venisset, devertit ad Pacuvium comiterque invitatus plusculisque ab eo diebus retentus, tragoediam suam cui Atreus nomen est desideranti legit.</TextUnit>
    <TextUnit id="2501" loc="13.2.3">Tum Pacuvium dixisse aiunt sonora quidem esse quae scripsisset et grandia, sed videri tamen ea sibi duriora paulum et acerbiora.</TextUnit>
    <TextUnit id="2502" loc="13.2.4">Ita est, inquit Accius, uti dicis, neque id me sane paenitet; meliora enim fore spero, quae deinceps scribam.</TextUnit>
    <TextUnit id="2503" loc="13.2.5">Nam quod in pomis, itidem, inquit, esse aiunt in ingeniis; quae dura et acerba nascuntur, post fiunt mitia et iucunda; sed quae gignuntur statim vieta et mollia atque in principio sunt uvida, non matura mox fiunt, sed putria.</TextUnit>
    <TextUnit id="2504" loc="13.2.6">Relinquendum igitur visum est in ingenio quod dies atque aetas mitificet.</TextUnit>
    <TextUnit id="2505" loc="13.3.3arg">An vocabula haec, necessitudo et necessitas, differenti significatione sint.</TextUnit>
    <TextUnit id="2506" loc="13.3.1">RISU prorsus atque ludo res digna est, cum plerique grammaticorum adseverant, necessitudinem et necessitatem mutare differreque, ideo quod necessitas sit vis quaepiam premens et cogens, necessitudo autem dicatur ius quoddam et vinculum religiosae coniunctionis, idque unum solitarium significet.</TextUnit>
    <TextUnit id="2507" loc="13.3.2">Sicut autem nihil quicquam interest, suavitudo dicas an suavitas, sanctitudo an sanctitas, acerbitudo an acerbitas, acritudo an, quod Accius in Neoptolemo scripsit, acritas, ita nihil rationis dici potest qui necessitudo et necessitas separentur.</TextUnit>
    <TextUnit id="2508" loc="13.3.3">Itaque in libris veterum vulgo reperias, necessitudinem dici pro eo quod necessum est.</TextUnit>
    <TextUnit id="2509" loc="13.3.4">Sed necessitas sane pro iure officioque observantiae adfinitatisve infrequens est, quamquam qui ob hoc ipsum ius adfinitatis familiaritatisque coniuncti sunt necessarii dicuntur.</TextUnit>
    <TextUnit id="2510" loc="13.3.5">Repperi tamen in oratione C. Caesaris, Qua Plautian Rogationem Suasit, necessitatem dictam pro necessitudine, id est iure adfinitatis. Verba haec sunt: Equidem mihi videor pro nostra necessitate non labore, non opera, non industria defuisse.</TextUnit>
    <TextUnit id="2511" loc="13.3.6">Hoc ego scripsi de utriusque vocabuli indifferentia,  admonitus forte verbi istius, cum legerem Sempronii Asellionis, veteris scriptoris, quartum ex Historia librum, in quo de P. Africano, Pauli filio, ita scriptum est: Nam se patrem suum audisse dicere L. Aemilium Paulum, nimis bonum imperatorem signis conlatis non decertare, nisi summa necessitudo aut summa occasio data esset.</TextUnit>
    <TextUnit id="2512" loc="13.4.4arg">Descripta Alexandri ad matrem Olympiadem epistula; et quid Olympias festive ei rescripserit.</TextUnit>
    <TextUnit id="2513" loc="13.4.1">IN plerisque monimentis rerum ab Alexandro gestarum, et paulo ante in libro M. Varronis qui inscriptus est Orestes vel De Insania, Olympiadem, Philippi uxorem, festivissime rescripsisse legimus Alexandro filio.</TextUnit>
    <TextUnit id="2514" loc="13.4.2">Nam cum is ad matrem ita scripsisset: Rex Alexander, lovis Hammonis filius, Olympiadi matri salutem dicit, Olympias ei rescripsit ad hanc sententiam: Amabo, inquit, mi fili, quiescas neque deferas me neque criminere adversum lunonem; malum mihi prorsus illa magnum dabit, cum tu me litteris tuis paelicem esse illi confiteris.</TextUnit>
    <TextUnit id="2515" loc="13.4.3">Ea mulieris scitae atque prudentis erga ferocem filium comitas sensim et comiter admonuisse eum visa est deponendam esse opinionem vanam quam ille ingentibus victoriis et adulantium blandimentis et rebus supra fidem prosperis inbiberat, genitum esse sese de Iove.</TextUnit>
    <TextUnit id="2516" loc="13.5.5arg">De Aristotele et Theophrasto et Eudemo philosophis; deque eleganti verecundia Aristotelis successorem diatribae suae eligentis.</TextUnit>
    <TextUnit id="2517" loc="13.5.1">ARISTOTELES philosophus, annos iam fere natus duo et sexaginta, corpore aegro adfectoque ac spe vitae tenui fuit.</TextUnit>
    <TextUnit id="2518" loc="13.5.2">Tunc omnis eius sectatorum cohors ad eum accedit, orantes obsecrantesque ut ipse deligeret loci sui et magisterii successorem, quo post summum eius diem proinde ut ipso uterentur ad studia doctrinarum conplenda excolendaque quibus ab eo inbuti fuissent.</TextUnit>
    <TextUnit id="2519" loc="13.5.3">Erant tunc in eius ludo boni multi, sed praecipui duo, Theophrastus et Eudemus. Ingenio hi atque doctrinis ceteros praestabant; alter ex insula Lesbo fuit, Eudemus autem Rodo.</TextUnit>
    <TextUnit id="2520" loc="13.5.4">Aristoteles respondit facturum esse quod vellent, cum id sibi foret tempestivum.</TextUnit>
    <TextUnit id="2521" loc="13.5.5">Postea brevi tempore, cum idem illi qui de magistro destinando petierant praesentes essent, vinum ait quod tum biberet non esse id ex valitudine sua, sed insalubre esse atque asperum ac propterea quaeri debere exoticum, vel Rodium aliquod vel Lesbium.</TextUnit>
    <TextUnit id="2522" loc="13.5.6">Id sibi utrumque ut curarent petivit, usurumque eo dixit quod sese magis iuvisset.</TextUnit>
    <TextUnit id="2523" loc="13.5.7">Eunt, quaerunt, inveniunt, adferunt.</TextUnit>
    <TextUnit id="2524" loc="13.5.8">Tum Aristoteles Rodium petit, degustat: Firmum, inquit, hercle vinum et iucundum.</TextUnit>
    <TextUnit id="2525" loc="13.5.9">Petit mox Lesbium. Quo item degustato: Utrumque, inquit, oppido bonum, sed ἡδίων ὁ λέσβιος.</TextUnit>
    <TextUnit id="2526" loc="13.5.10">Id ubi dixit, nemini fuit dubium quin lepide simul et verecunde  successorem illa voce sibi, non vinum delegisset.</TextUnit>
    <TextUnit id="2527" loc="13.5.11">Is erat e Lesbo Theophrastus, suavitate homo insigni linguae pariter atque vitae.</TextUnit>
    <TextUnit id="2528" loc="13.5.12">Itaque non diu post Aristotele vita defuncto, ad Theophrastum omnes concesserunt.</TextUnit>
    <TextUnit id="2529" loc="13.6.6arg">Quid veteres Latini dixerint quas Graeci προσῳδίας appellant; item quod vocabulum arbarismi non usurpaverint neque Romani antiquiores neque Attici.</TextUnit>
    <TextUnit id="2530" loc="13.6.1">QUAS Graeci προσῳδίας dicunt, eas veteres docti tum notas vocum, tum moderamenta, tum accentiunculas,</TextUnit>
    <TextUnit id="2531" loc="13.6.2">tum voculationes appellabant; quod nunc autem barbare queen loqui dicimus, id vitium sermonis non barbarum esse, sed rusticum, et cum eo vitio loquentes justice loqui dictitabant.</TextUnit>
    <TextUnit id="2532" loc="13.6.3">P. Nigidius in Commentariis Grammaticis: Rusticus fit sermo, inquit, si adspires perperam.</TextUnit>
    <TextUnit id="2533" loc="13.6.4">Itaque id vocabulum, quod dicitur vulgo barbarismus, qui ante divi Augusti aetatem pure atque integre locuti sunt an dixerint, nondum equidem inveni.</TextUnit>
    <TextUnit id="2534" loc="13.7.7arg">Diversum de natura leonum dixisse Homerum in carminibus et Herodotum in historiis.</TextUnit>
    <TextUnit id="2535" loc="13.7.1">LEAENAS inter omnem vitam semel parere eoque uno partu numquam edere plures quam unum,  Herodotus in tertia Historia scriptum reliquit.</TextUnit>
    <TextUnit id="2536" loc="13.7.2">Verba ex eo libro haec sunt: ̔η δὲ δὴ λέαινα, ἐὸν ἰσχυρὸν καὶ θρασύτατον, ἅπαξ ἐν τῷ βίῳ τίκτει ἕν: τίκτουσα γὰρ συνεκβάλλει τῷ τέκνῳ τὰς μήτρας.</TextUnit>
    <TextUnit id="2537" loc="13.7.3">Homerus autem leones, sic enim feminas quoque virili genere appellat, quod grammatici ἐπίκοινον vocant, pluris gignere atque educare catulos dicit. Versus, quibus hoc aperte demonstrat, hi sunt:</TextUnit>
    <TextUnit id="2538" loc="13.7.4">εἱστήκει, ὥς τίς τε λέων περὶ οἷσι τέκεσσιν, ̔͂ωι ῥά τε νήπι' ἄγοντι συναντήσωνται ἐν ὕλῃ ̓́ανδρες ἐπακτῆρες. Item alio in loco idem significat:</TextUnit>
    <TextUnit id="2539" loc="13.7.5">πυκνὰ μάλα στενάχων: ὥς τε λὶς ἠυγένειος, ̔͂ωι ῥά θ' ὑπὸ σκύμνους ἐλαφηβόλος ἁρπάσῃ ἀνήρ ̔́υλης ἐκ πυκινῆς.</TextUnit>
    <TextUnit id="2540" loc="13.7.6">Ea nos dissensio atque diversitas cum agitaret inclutissimi poetarum et historicorum nobilissimi, placuit libros Aristotelis philosophi inspici quos De Animalibus exquisitissime composuit. In quibus quod super ista re scriptum invenerimus, cum ipsius Aristotelis verbis in his commentariis scribemus.</TextUnit>
    <TextUnit id="2541" loc="13.8.8arg">Quod Afranius poeta prudenter et lepide Sapientiam filiam esse Usus et Memoriae dixit.</TextUnit>
    <TextUnit id="2542" loc="13.8.1">EXIMIE hoc atque verissime Afranius poeta de gignenda conparandaque Sapientia opinatus est, quod eam filiam esse Usus et Memoriae dixit.</TextUnit>
    <TextUnit id="2543" loc="13.8.2">Eo namque argumento demonstrat, qui sapiens rerum esse humanarum velit, non libris solis neque disciplinis rhetoricis dialecticisque opus esse, sed oportere eum versari quoque exercerique in rebus comminus noscendis periclitandisque eaque omnia acta et eventa firmiter meminisse et proinde sapere atque consulere ex his quae pericula ipsa rerum docuerint, non quae libri tantum aut magistri per quasdam inanitates verborum et imaginum tamquam in mimo aut in somnio deliraverint.</TextUnit>
    <TextUnit id="2544" loc="13.8.3">Versus Afrani sunt in togata, cui Sellae nomen est:  Usús me genuit, máter peperit Mémoria, Sophiám vocant me Grái, vos Sapiéntiam.</TextUnit>
    <TextUnit id="2545" loc="13.8.4">Item versus est in eandem ferme sententiam Pacuvii, quem Macedo philosophus, vir bonus, familiaris meus, scribi debere censebat pro foribus omnium templorum:  Ego odi homines ígnava opera et phílosopha Senténtia.</TextUnit>
    <TextUnit id="2546" loc="13.8.5">Nihil enim fieri posse indignius neque intolerantius dicebat quam quod homines ignavi ac desides, operti barba et pallio, mores et emolumenta philosophiae  in linguae verborumque artes converterent et vitia facundissime accusarent, intercutibus ipsi vitiis madentes.</TextUnit>
    <TextUnit id="2547" loc="13.9.9arg">Quid Tullius Tiro in commentariis scripserit de Suculis et Hyadibus, quae sunt stellarum vocabula.</TextUnit>
    <TextUnit id="2548" loc="13.9.1">TULLIUS TIRO M. Ciceronis alumnus et libertus adiutorque in litteris studiorum eius fuit.</TextUnit>
    <TextUnit id="2549" loc="13.9.2">Is libros compluris de usu atque ratione linguae Latinae, item de variis atque promiscis quaestionibus composuit.</TextUnit>
    <TextUnit id="2550" loc="13.9.3">In his esse praecipui videntur quos Graeco titulo πανδέκτας inscripsit, tamquam omne rerum atoue doctrinarum genus continentis.</TextUnit>
    <TextUnit id="2551" loc="13.9.4">Ibi de his stellis quae appellantur suculae hoc scriptum est: Adeo, inquit, veteres Romani litteras Graecas nesciverunt et rudes Graecae linguae fuerunt, ut stellas quae in capite tauri sunt propterea ' suculas' appellarint, quod eas Graeci ὑάδας vocant, tamquam id verbum Latinum Graeci verbi interpretamentum sit, quia quae Graece 'sues' Latine dicantur. Sed ὑάδες, inquit, οὐκ ἀπὸ τῶν ὑῶν (id est, non a subus), ita ut nostri opici putaverunt, sed ab eo quod est ὕειν, appellantur; nam et cum oriuntur et cum occidunt, tempestates pluvias largosque imbres cient. Pluere autem Graeca lingua ὕειν dicitur.</TextUnit>
    <TextUnit id="2552" loc="13.9.5">Haec quidem Tiro in Pandectis. Sed enim veteres nostri non usque eo rupices et agrestes fuerunt, ut  stellas hyadas idcirco suculas nominarent, quod ὕες Latine sues dicantur; sed ut quod Graeci ὑπέρ, nos super dicimus, quod illi ὕπτιος, nos supinus, quod illi ὑφορβός, nos subulcus, quod item illi ὕπνος, nos primo sypnus, deinde per y Graecae Latinaeque o litterae cognationem somnus: sic quod ab illis ὑάδες, a nobis primo syades, deinde suculae appellatae.</TextUnit>
    <TextUnit id="2553" loc="13.9.6">Stellae autem istae non in capite tauri sunt, ut Tiro dicit, nullum enim videtur praeter eas stellas tauri caput, set hae ita circulo qui zodiacus dicitur sitae locataeque sunt, ut ex earum positu species quaedam et simulacrum esse videatur tauri capitis, sicuti ceterae partes et reliqua imago tauri conformata et quasi depicta est locis regionibusque earum stellarum quas Graeci πλειάδας, nos Vergilias vocamus.</TextUnit>
    <TextUnit id="2554" loc="13.10.10arg">Quid sororis ἔτυμον esse dixerit Labeo Antistius, et quid fratris P. Nigidius.</TextUnit>
    <TextUnit id="2555" loc="13.10.1">LABEO ANTISTIUS iuris quidem civilis disciplinam principali studio exercuit et consulentibus de iure publice responsitavit; ceterarum quoque bonarum artium non expers fuit et in grammaticam sese atque dialecticam litterasque antiquiores altioresque penetraverat Latinarumque vocum origines rationesque percalluerat, eaque praecipue scientia ad enodandos plerosque iuris laqueos utebatur.</TextUnit>
    <TextUnit id="2556" loc="13.10.2">Sunt adeo libri  post mortem eius editi, qui Posteriores inscribuntur, quorum librorum tres continui, tricesimus octavus et tricesimus nonus et quadragesimus, pleni sunt id genus rerum ad enarrandam et inlustrandam linguam Latinam conducentium.</TextUnit>
    <TextUnit id="2557" loc="13.10.3">Praeterea in libris quos Ad Praetoris Edictum scripsit multa posuit, partim lepide atque argute reperta. Sicuti hoc est quod in quarto Ad Edictum libro scriptum legimus: 'Soror,' inquit, appellata est, quod quasi seorsum nascitur separaturque ab ea domo in qua nata est et in aliam familiam transgreditur.</TextUnit>
    <TextUnit id="2558" loc="13.10.4">Fratris autem vocabulum P. Nigidius, homo inpense doctus, non minus arguto subtilique ἐτύμῳ interpretatur: ' Frater,' inquit, est dictus quasi 'fere alter.'</TextUnit>
    <TextUnit id="2559" loc="13.11.11arg">Quem M. Varro aptum iustumque esse numerum convivarum existimarit; ac de mensis secundis et de bellariis.</TextUnit>
    <TextUnit id="2560" loc="13.11.1">LEPIDISSIMUS liber est M. Varronis ex Satiris Menippeis, qui inscribitur Nescis Quid Vesper Serus Vehat, in quo disserit de apto convivarum numero deque ipsius convivii habitu cultuque.</TextUnit>
    <TextUnit id="2561" loc="13.11.2">Dicit autem, convivarum numerum incipere oportere a Gratiarum numero et progredi ad Musarum, id est proficisci a  tribus et consistere in novem, ut, cum paucissimi convivae sunt, non pauciores sint quam tres, cum plurimi, non plures quam novem.</TextUnit>
    <TextUnit id="2562" loc="13.11.3">Nam multos, inquit, esse non convenit, quod turba plerumque est turbulenta et Romae quidem stat, sedet Athenis, nusquam autem cubat. Ipsum deinde convivium constat, inquit, ex rebus quattuor et tum denique omnibus suis numeris absolutum est, si belli homunculi conlecti sunt, si electus locus, si tempus lectum, si apparatus non neglectus. Nec loquaces autem, inquit, convivas nec mutos legere oportet, quia eloquentia in foro et aput subsellia, silentium vero non in convivio, set in cubiculo esse debet.</TextUnit>
    <TextUnit id="2563" loc="13.11.4">Sermones igitur id temporis habendos censet non super rebus anxiis aut tortuosis, sed iucundos atque invitabiles et cum quadam inlecebra et voluptate utiles, ex quibus ingenium nostrum venustius fiat et amoenius.</TextUnit>
    <TextUnit id="2564" loc="13.11.5">Quod profecto, inquit, eveniet, si de id genus rebus ad communem vitae usum pertinentibus confabulemur, de quibus in foro atque in negotiis agendi non est otium. Dominum autem, inquit, convivii esse oportet non tam lautum, quam sine sordibus, et: In convivio legi nec omnia debent, sed ea potissimum, quae simul sint βιωφελῆ et delectent.</TextUnit>
    <TextUnit id="2565" loc="13.11.6">Neque non de secundis quoque mensis, cuiusmodi esse eas oporteat, praecipit. His enim verbis utitur: Bellaria, inquit, ea maxime sunt mellita, quae melltta non sunt; πέμμασιν enim cum πέψει societas infida.</TextUnit>
    <TextUnit id="2566" loc="13.11.7">Quod Varro hoc in loco dixit bellaria, ne quis forte in ista voce haereat, significat id vocabulum omne mensae secundae genus. Nam quae πέμματα Graeci aut τραγήματα dixerunt, ea veteres nostri bellaria appellaverunt. Vina quoque dulciora est invenire in comoediis antiquioribus hoc nomine appellata dictaque esse ea Liberi bellaria.</TextUnit>
    <TextUnit id="2567" loc="13.12.12arg">Tribunos plebis prensionem habere, vocationem non habere.</TextUnit>
    <TextUnit id="2568" loc="13.12.1">IN quadam epistula Atei Capitonis scriptum legimus, Labeonem Antistium legum atque morum populi Romani iurisque civilis doctum adprime fuisse.</TextUnit>
    <TextUnit id="2569" loc="13.12.2">Sed agitabat, inquit, hominem libertas quaedam nimia atque vecors usque eo ut, divo Augusto iam principe et rempublicam obtinente, ratum tamen pensumque nihil haberet, nisi quod iussum sanctumque esse in Romanis antiquitatibus legisset,</TextUnit>
    <TextUnit id="2570" loc="13.12.3">ac deinde narrat, quid idem Labeo per viatorem a tribunis plebi vocatus responderit:</TextUnit>
    <TextUnit id="2571" loc="13.12.4">Cum a muliere, inquit, quadam tribuni plebis adversum eum aditi,  in Gallianum ad eum misissent, ut veniret et mulieri responderet, iussit eum qui missus erat redire et tribunis dicere ius eos non habere neque se neque alium quemquam vocandi, quoniam moribus maiorum tribuni plebis prensionem haberent, vocationem non haberent; posse igitur eos venire et prendi se iubere, sed vocandi absentem ius non habere.</TextUnit>
    <TextUnit id="2572" loc="13.12.5">Cum hoc in ea Capitonis epistula legissemus, id ipsum postea in M. Varronis Rerum Humanarum uno et vicesimo libro enarratius scriptum invenimus, verbaque ipsa super ea re Varronis adscripsimus:</TextUnit>
    <TextUnit id="2573" loc="13.12.6">In magistratu, inquit, habent alii vocationem, alii prensionem, alii neutrum; vocationem, ut consules et ceteri qui habent imperiunm; prensionem, ut tribuni plebis et alii qui habent viatorem; neque vocationem neque prensionem, ut quaestores et ceteri qui neque lictorem habent neque viatorem. Qui vocationem habent, idem prendere, tenere, abducere possunt, et haec omnia sive adsunt quos vocant sive acciri iusserunt. Tribuni plebis vocationem habent nullam, neque minus multi imperiti, proinde atque haberent, ea sunt usi; nam quidam non modo privatum, sed etiam consulem, in rostra vocari iusserunt. Ego triumvirum, vocatus a Porcio, tribuno plebis, non ivi, auctoribus principibus, et vetus ius tenui. Item tribunus cum essem, vocari  neminem iussi, nec vocatum a conlega parere invitum.</TextUnit>
    <TextUnit id="2574" loc="13.12.7">Huius ego iuris quod M. Varro tradit Labeonem arbitror vana tunc fiducia, cum privatus esset, vocatum a tribunis non isse.</TextUnit>
    <TextUnit id="2575" loc="13.12.8">Quae, malum, autem ratio fuit vocantibus nolle obsequi quos confiteare ius habere prendendi? Nam qui iure prendi potest et in vincula duci potest.</TextUnit>
    <TextUnit id="2576" loc="13.12.9">Sed quaerentibus nobis quam ob causam tribuni, qui haberent summam coercendi potestatem, ius vocandi non habuerint ..., quod tribuni plebis antiquitus creati videntur non iuri dicundo nec causis querelisque de absentibus noscendis, sed intercessionibus faciendis quibus usus praesens fuisset, ut iniuria quae coram fieret arceretur; ac propterea ius abnoctandi ademptum, quoniam, ut vim fieri vetarent, adsiduitate eorum et praesentium oculis opus erat.</TextUnit>
    <TextUnit id="2577" loc="13.13.13arg">Quod in libris Humanarum M. Varronis scriptum est aediles et quaestores populi Romani in ius a privato ad praetorem vocari posse.</TextUnit>
    <TextUnit id="2578" loc="13.13.1">CUM ex angulis secretisque librorum ac magistrorum in medium iam hominum et in lucem fori  prodissem, quaesitum esse memini in plerisque Romae stationibus ius publice docentium aut respondentium, an quaestor populi Romani a praetore in ius vocari posset.</TextUnit>
    <TextUnit id="2579" loc="13.13.2">Id autem non ex otiosa quaestione agitabatur, sed usus forte natae rei ita erat, ut vocandus esset in ius quaestor.</TextUnit>
    <TextUnit id="2580" loc="13.13.3">Non pauci igitur existimabant ius vocationis in eum praetori non esse, quoniam magistratus populi Romani procul dubio esset et neque vocari neque, si venire nollet, capi atque prendi, salva ipsius magistratus maiestate, posset.</TextUnit>
    <TextUnit id="2581" loc="13.13.4">Sed ego, qui tum adsiduus in libris M. Varronis fui, cum hoc quaeri dubitarique animadvertissem, protuli unum et vicesimum Rerum Humanarum, in quo ita scriptum fuit: Qui potestatem neque vocationis populi viritim habent neque prensionis, eos magistratus a privato in ius quoque vocari est potestas. M. Laevinus, aedilis curulis, a privato ad praetorem in ius est eductus; nunc stipati servis publicis non modo prendi non possunt, sed etiam ultro submovent populum.</TextUnit>
    <TextUnit id="2582" loc="13.13.5">Hoc Varro in ea libri parte de aedilibus, supra autem in eodem libro quaestores neque vocationem habere neque prensionem dicit.</TextUnit>
    <TextUnit id="2583" loc="13.13.6">Utraque igitur libri parte recitata, in Varronis omnes sententiam concesserunt, quaestorque in ius ad praetorem vocatus est.</TextUnit>
    <TextUnit id="2584" loc="13.14.14arg">Quid sit pomerium.</TextUnit>
    <TextUnit id="2585" loc="13.14.1">POMERIUM quid esset augures populi Romani qui libros De Auspiciis scripserunt istiusmodi sententia definierunt: Pomerium est locus intra agrum effatum per totius urbis circuitum pone muros regionibus certeis determinatus, qui facit finem urbani auspicii.</TextUnit>
    <TextUnit id="2586" loc="13.14.2">Antiquissimum autem pomerium, quod a Romulo institutum est, Palatini montis radicibus terminabatur. Sed id pomerium pro incrementis reipublicae aliquotiens prolatum est et multos editosque collis circumplexum est.</TextUnit>
    <TextUnit id="2587" loc="13.14.3">Habebat autem ius proferendi pomerii qui populum Romanum agro de hostibus capto auxerat.</TextUnit>
    <TextUnit id="2588" loc="13.14.4">Propterea quaesitum est, ac nunc etiam in quaestione est, quam ob causam ex septem urbis montibus, cum ceteri sex intra pomerium sint, Aventinus solum, quae pars non longinqua nec infrequens est, extra pomerium sit, neque id Servius Tullius rex neque Sulla, qui proferendi pomerii titulum quaesivit, neque postea divus Iulius, cum pomerium proferret, intra effatos urbi fines incluserint.</TextUnit>
    <TextUnit id="2589" loc="13.14.5">Huius rei Messala aliquot causas videri scripsit; sed praeter eas omnis ipse unam probat, quod in eo monte Remus urbis condendae gratia auspicaverit avesque inritas habuerit superatusque in auspicio a  Romulo sit:</TextUnit>
    <TextUnit id="2590" loc="13.14.6">Idcirco, inquit, omnes qui pomerium protulerunt montem istum excluserunt, quasi avibus obscenis ominosum.</TextUnit>
    <TextUnit id="2591" loc="13.14.7">Sed de Aventino monte praetermittendum non putavi quod non pridem ego in Elydis, grammatici veteris, Conmmenlario offendi, in quo scriptum erat Aventinum antea, sicuti diximus, extra pomerium exclusum, post auctore divo Claudio receptum et intra pomerii fines observatum.</TextUnit>
    <TextUnit id="2592" loc="13.15.15arg">Verba ex libro Messalae auguris, quibus docet qui sint minores magistratus, et consulem praetoremque conlegas esse; et quaedam alia de auspiciis.</TextUnit>
    <TextUnit id="2593" loc="13.15.1">IN edicto consulum, quo edicunt quis dies comitiis centuriatis futurus sit, scribitur ex vetere forma perpetua: Ne quis magistratus minor de caelo servasse velit.</TextUnit>
    <TextUnit id="2594" loc="13.15.2">Quaeri igitur solet qui sint magistratus minores.</TextUnit>
    <TextUnit id="2595" loc="13.15.3">Super hac re meis verbis nil opus fuit, quoniam liber M. Messalae auguris De Auspiciis primus, cum hoc scriberemus, forte adfuit.</TextUnit>
    <TextUnit id="2596" loc="13.15.4">Propterea ex eo libro verba ipsius Messalae subscripsimus: Patriciorum auspicia in duas sunt divisa  potestates. Maxima sunt consulum, praetorum, censorum. Neque tamen eorum omnium inter se eadem aut eiusdem potestatis, ideo quod conlegae non sunt censores consulum aut praetorum, praetores consulum sunt. Ideo neque consules aut praetores censorious neque censores consulibus aut praetoribus turbant aut retinent auspicia; at censores inter se, rursus praetores consulesque inter se, et vitiant et obtinent. Praetor, etsi conlega consulis est, neque praetorem neque consulem iure rogare potest, ut quidem nos a superioribus accepimus aut ante haec tempora servatum est et ut in Commentario tertio decimo C. Tuditani patet, quia imperium minus praetor, maius habet consul, et a minore imperio maius aut maior a minore conlega rogari iure non potest. Nos his temporibus, praetore praetores creante, veterum auctoritatem sumus secuti neque his comitiis in auspicio fuimus. Censores aeque non eodem rogantur auspicio atque consules et praetores. Reliquorum magistratuum minora sunt auspicia. Ideo illi 'minores,' hi 'maiores' magistratus appellantur. Minoribus creatis magistratibus, tributis comitiis magistratus, sed iustus curiata datur lege; maiores centuriatis comitiis fiunt.</TextUnit>
    <TextUnit id="2597" loc="13.15.5">Ex his omnibus verbis Messalae manifestum fit, et qui sint magistratus minores et quamobrem minores appellentur.</TextUnit>
    <TextUnit id="2598" loc="13.15.6">Sed et conlegam esse praetorem  consuli docet, quod eodem auspicio creantur.</TextUnit>
    <TextUnit id="2599" loc="13.15.7">Maiora autem dicuntur auspicia habere, quia eorum auspicia magis rata sunt quam aliorum.</TextUnit>
    <TextUnit id="2600" loc="13.16.16arg">Item verba eiusdem Messalae, disserentis aliud esse ad populum loqui, aliud cum populo agere; et qui magistratus a quibus avocent comitiatum.</TextUnit>
    <TextUnit id="2601" loc="13.16.1">IDEM Messala in eodem libro de minoribus magistratibus ita scripsit: Consul ab omnibus magistratibus et comitiatum et contionem avocare potest. Praetor et comitiatum et contionem usquequaque avocare potest, nisi a consule. Minores magistratus nusquam nec comitiatum nec contionem avocare possunt. Ea re, qui eorum primus vocat ad comitiatum, is recte agit, quia bifariam cum populo agi non potest nec avocare alius alii potest. Set, si contionem habere volunt uti ne cum populo agant, quamvis multi magistratus simul contionem habere possunt.</TextUnit>
    <TextUnit id="2602" loc="13.16.2">Ex his verbis Messalae manifestum est, aliud esse cum populo agere, aliud contionem habere.</TextUnit>
    <TextUnit id="2603" loc="13.16.3">Nam cum populo agere est  rogare quid populum, quod suffragiis suis aut iubeat aut vetet; contionem autem habere est verba facere ad populum sine ulla rogatione.</TextUnit>
    <TextUnit id="2604" loc="13.17.17arg">Humanitatem non significare id quod vulgus putat, sed eo vocabulo qui sinceriter locuti sunt magis proprie esse usos.</TextUnit>
    <TextUnit id="2605" loc="13.17.1">Qui verba Latina fecerunt quique his probe usi sunt humanitatem non id esse voluerunt quod vulgus existimat quodque a Graecis φιλανθρωπία dicitur et significat dexteritatem quandam benivolentiamque erga omnis homines promiscam; sed humanitatem appellaverunt id propemodum quod Graeci παιδείαν vocant, nos eruditionem institutionemque in bonas artes dicimus. Quas qui sinceriter percupiunt adpetuntque, hi sunt vel maxime humanissimi. Huius enim scientiae cura et disciplina ex universis animantibus uni homini data est idcircoque humanitas appellata est.</TextUnit>
    <TextUnit id="2606" loc="13.17.2">Sic igitur eo verbo veteres esse usos, et cumprimis M. Varronem Marcumque Tullium, omnes ferme libri declarant. Quamobrem satis habui unum interim exemplum promere.</TextUnit>
    <TextUnit id="2607" loc="13.17.3">Itaque verba posui Varronis e libro Rerum Humanarum primo, cuius principium hoc est: Praxiteles, qui propter artificium egregium nemini est paulum modo humaniori ignotus.</TextUnit>
    <TextUnit id="2608" loc="13.17.4">Humaniori inquit non ita ut vulgo  dicitur, facili et tractabili et benivolo, tametsi rudis litterarum sit, hoc enim cum sententia nequaquam convenit, sed eruditiori doctiorique, qui Praxitelem, quid fuerit, et ex libris et ex historia cognoverit.</TextUnit>
    <TextUnit id="2609" loc="13.18.18arg">Quid aput M. Catonem significent verba haec inter os atque offam.</TextUnit>
    <TextUnit id="2610" loc="13.18.1">ORATIO est M. Catonis Censorii De Aedilibus Vitio Creatis. Ex ea oratione verba haec sunt: Nunc ita aiunt, in segetibus, in herbis bona frumenta esse. Nolite ibi nimiam spem habere. Saepe audivi inter os atque offam multa intervenire posse; verumvero inter offam atque herbam, ibi vero longum intervallum est.</TextUnit>
    <TextUnit id="2611" loc="13.18.2">Erucius Clarus, qui praefectus urbi et bis consul fuit, vir morum et litterarum veterum studiosissimus, ad Sulpicium Apollinarem scripsit, hominem memoriae nostrae doctissimum, quaerere sese et petere, uti sibi rescriberet quaenam esset eorum verborum sententia.</TextUnit>
    <TextUnit id="2612" loc="13.18.3">Tum Apollinaris, nobis praesentibus, nam id temporis ego adulescens Romae sectabar eum discendi gratia, rescripsit Claro ut viro erudito brevissime, vetus esse proverbium inter os et offam, idem significans quod Graecus ille παροιμιώδης versus:  πολλὰ μεταξὺ πέλει κύλικος καὶ χείλεος ἄκρου.</TextUnit>
    <TextUnit id="2613" loc="13.19.19arg">Platonem tribuere Euripidi Sophocli versum; et similia quaedam alia.</TextUnit>
    <TextUnit id="2614" loc="13.19.1">VERSUS est notae vetustatis senarius:  σοφοὶ τύραννοι τῶν σοφῶν ξυνουσίᾳ.</TextUnit>
    <TextUnit id="2615" loc="13.19.2">Eum versum Plato in Theaeteto Euripidi esse dicit. Quod quidem nos admodum miramur; nam scriptum eum legimus in tragoedia Sophocli quae inscripta est αἴας λοκρός, prior autem natus fuit Sophocles quam Euripides.</TextUnit>
    <TextUnit id="2616" loc="13.19.3">Sed etiam ille versus non minus notus:  γέρων γέροντα παιδαγωγήσω ς' ἐγώ, et in tragoedia Sophocli scriptus est, cui titulus est φθιώτιδες, et in Bacchis Euripidi.</TextUnit>
    <TextUnit id="2617" loc="13.19.4">Id quoque animadvertimus, aput Aeschylum ἐν τῷ πυρφόρῳ προμηθεῖ et aput Euripidem in tragoedia quae inscripta est ̓ινώ, eundem esse versum absque paucis syllabis. Aeschylus sic:  σιγῶν θ' ὅπου δεῖ καὶ λέγων τὰ καίρια, Euripides ita:  σιγᾶν θ' ὅπου δεῖ καὶ λέγειν ἵν' ἀσφαλές.. Fuit autem Aeschylus non brevi antiquior.</TextUnit>
    <TextUnit id="2618" loc="13.20.20arg">De genere atque nominibus familiae Porciae.</TextUnit>
    <TextUnit id="2619" loc="13.20.1">CUM in domus Tiberianae bibliotheca sederemus ego et Apollinaris Sulpicius et quidam alii mihi aut illi familiares, prolatus forte liber est ita inscriptus: M. Catonis Nepotis.</TextUnit>
    <TextUnit id="2620" loc="13.20.2">Tum quaeri coeptum est quisnam is fuisset M. Cato Nepos.</TextUnit>
    <TextUnit id="2621" loc="13.20.3">Atque ibi adulescens quispiam, quod ex eius sermonibus coniectare potui, non abhorrens a litteris, Hic, inquit, est M. Cato, non cognomento Nepos, sed M. Catonis Censorii ex filio nepos, qui pater fuit M. Catonis, praetorii viri, qui bello civili Uticae necem sibi gladio manu sua conscivit, de cuius vita liber est M. Ciceronis, qui inscribitur Laus Catonis, quem in eodem libro idem Cicero pronepotem fuisse dicit M. Catonis Censorii.</TextUnit>
    <TextUnit id="2622" loc="13.20.4">Eius igitur quem Cicero laudavit pater hic fuit M. Cato, cuius orationes feruntur inscriptae M. Catonis Nepotis.</TextUnit>
    <TextUnit id="2623" loc="13.20.5">Tum Apollinaris, ut mos eius in reprehendendo fuit, placide admodum leniterque: Laudo, inquit, te, mi fili, quod in tantula aetate, etiamsi hunc M. Catonem, de quo nunc quaeritur, quis fuerit ignoras, auditiuncula tamen quadam de Catonis familia aspersus es.</TextUnit>
    <TextUnit id="2624" loc="13.20.6">Non unus autem, sed conplures M. illius Catonis Censorii nepotes fuerunt, geniti non eodem patre;</TextUnit>
    <TextUnit id="2625" loc="13.20.7">duos enim M. ille Cato, qui et orator  et censor fuit, filios habuit, et matribus diversos et aetatibus longe dispares.</TextUnit>
    <TextUnit id="2626" loc="13.20.8">Nam iam adulescente altero, matre eius amissa, ipse quoque iam multum senex, Saloni clientis sui filiam virginem duxit in matrimonium, ex qua natus est ei M. Cato Salonianus; hoc enim illi cognomentum fuit a Salonio, patre matris, datum.</TextUnit>
    <TextUnit id="2627" loc="13.20.9">Ex maiore autem Catonis filio, qui praetor designatus patre vivo mortuus est, et egregios De luris Disciplina libros reliquit, nascitur hie de quo quaeritur, M. Cato, M. filius, M. nepos.</TextUnit>
    <TextUnit id="2628" loc="13.20.10">Is satis vehemens orator fuit multasque orationes ad exemplum avi scriptas reliquit et consul cum Q. Marcio Rege fuit, inque eo consulatu in Africam profectus, in ea provincia mortem obiit.</TextUnit>
    <TextUnit id="2629" loc="13.20.11">Sed is non, ita ut dixisti, M. Catonis, praetorii viri, qui se Uticae occidit it quem Cicero laudavit, pater fuit; nec, quia hic nepos Catonis Censorii, ille autem pronepos fuit, propterea necessum est patrem hunc ei fuisse.</TextUnit>
    <TextUnit id="2630" loc="13.20.12">Hic enim nepos, cuius haec modo prolata oratio est, filium quidem M. Catonem habuit; sed non eum qui Uticae periit, sed qui, cum aedilis curulis et praetor fuisset, in Galliam Narbonensem profectus, ibi vita functus est.</TextUnit>
    <TextUnit id="2631" loc="13.20.13">Ex altero autem illo Censorii filio, longe natu minore, quem Salonianum esse appellatum dixi, duo nati sunt L. Cato et M. Cato.</TextUnit>
    <TextUnit id="2632" loc="13.20.14">Is M. Cato tribunus plebis fuit et praeturam petens mortem obiit ex eoque natus est M. Cato praetorius, qui se bello civili Uticae interemit, de  cuius vita laudibusque cum M. Tullius scriberet, pronepotem eum Catonis Censorii dixit fuisse.</TextUnit>
    <TextUnit id="2633" loc="13.20.15">Videtis igitur banc partem familiae, quae ex minore Catonis filio progenita est, non solum generis ipsius tramitibus, sed temporum quoque spatio differre; nam quia ille Salonianus in extrema patris aetate, sicuti dixi, natus fuit, prognati quoque ab eo aliquanto posteriores fuerunt quam qui a maiore fratre eius geniti erant.</TextUnit>
    <TextUnit id="2634" loc="13.20.16">Hanc temporum differentiam facile animadvertetis ex hac ipsa oratione, cum eam legetis.</TextUnit>
    <TextUnit id="2635" loc="13.20.17">Haec Sulpicius Apollinaris audientibus nobis dixit. Quae postea ita esse, uti dixerat, cognovimus, cum et Laudationes Funebres et Librum Commentariun De Familia Porcia legeremus.</TextUnit>
    <TextUnit id="2636" loc="13.21.21arg">Quod a scriptoribus elegantissimis maior ratio habita sit sonitus vocum atque verborum iucundioris, quae a Graecis εὐφωνία dicitur, quam regulae disciplinaeque quae a grammaticis reperta est.</TextUnit>
    <TextUnit id="2637" loc="13.21.1">INTERROGATUS est Probus Valerius, quod ex familiari eius quodam conperi, hasne urbis an has urbes et hanc turrem an hanc turrim dici oporteret. Si aut versum, inquit, pangis aut orationem solutam struis atque ea tibi verba dicenda sunt, non finitiones illas praerancidas neque fetutinas grammaticas spectaveris, sed aurem tuam interroga quo quid loco conveniat dicere; quod illa suaserit, id profecto erit rectissimum.</TextUnit>
    <TextUnit id="2638" loc="13.21.2">Tum is qui quaesierat, Quonam modo, inquit, vis aurem meam interrogem?</TextUnit>
    <TextUnit id="2639" loc="13.21.3">Et Probum ait respondisse: Quo suam Vergilius percontatus est, qui diversis in  locis 'urbis' et 'urbes' dixit arbitrio consilioque usus auris.</TextUnit>
    <TextUnit id="2640" loc="13.21.4">Nam in primo Georgicon, quem ego, inquit, librum manu ipsius correctum legi, 'urbis,' per i litteram scripsit. Verba e versibus eius haec sunt:  urbisne invisere, Caesar, Terrarumque velis curam. Verte enim et muta, ut 'urbes' dicas, insubidius nescio quid facies et pinguius.</TextUnit>
    <TextUnit id="2641" loc="13.21.5">Contra in tertio Aeneidis 'urbes ' dixit per e litteram:  Centum urbes habitant magnas. Hic item muta, ut 'urbis' dicas, nimis exilis vox erit et exanguis, tanta quippe iuncturae differentia est in consonantia vocum proximarum.</TextUnit>
    <TextUnit id="2642" loc="13.21.6">Praeterea idem Vergilius 'turrim' dixit, non 'turrem,' et 'securim,' non securem':  Turrim in praecipiti stantem et:  incertam excussit cervice securim. Quae sunt, opinor, iucundioris gracilitatis quam si suo utrumque loco per e litteram dicas.</TextUnit>
    <TextUnit id="2643" loc="13.21.7">At ille qui interrogaverat, rudis profecto et aure agresti homo, Cur, inquit, 'aliud alio in loco potius rectiusque esse dicas, non sane intellego.</TextUnit>
    <TextUnit id="2644" loc="13.21.8">Tum Probus iam commotior, Noli, inquit, igitur laborare, utrum istorum debeas dicere, 'urbis' an 'urbes.' Nam  cum id genus sis quod video, ut sine iactura tua pecces, nihil perdes, utrum dixeris.</TextUnit>
    <TextUnit id="2645" loc="13.21.9">His tum verbis Probus et hac fini hominem dimisit, ut mos eius fuit erga indociles, prope inclementer.</TextUnit>
    <TextUnit id="2646" loc="13.21.10">Nos autem aliud quoque postea consimiliter a Vergilio duplici modo scriptum invenimus. Nam et tres et tris posuit eodem in loco ea iudicii subtilitate, ut si aliter dixeris mutaverisque et aliquid tamen auris habeas, sentias suavitatem sonitus claudere.</TextUnit>
    <TextUnit id="2647" loc="13.21.11">Versus ex decimo hi sunt:  Tres quoque Threicios Boreae de gente suprema Et tris quos Idas pater et patria Ismara mittit. Tres illic, tris hic; pensicula utrumque modulareque, reperies suo quidque in loco sonare aptissime.</TextUnit>
    <TextUnit id="2648" loc="13.21.12">Sed in illo quoque itidem Vergilii versu:  Haec finis Priami fatorum, si mutes haec et hic finis dicas, durum atque absonum erit respuentque aures quod mutaveris. Sicut illud contra eiusdem Vergilii insuavius facias, si mutes:  quem das finem, rex magne, laborum? Nam si ita dicas: (quam das finem, iniucundum nescio quo pacto et laxiorem vocis sonum feceris.</TextUnit>
    <TextUnit id="2649" loc="13.21.13">Ennius item rectos cupressos dixit contra receptum vocabuli genus hoc versu:  Cautibus nutantis pinos rectosque cupressos. Firmior ei, credo, et viridior sonus esse vocis visus</TextUnit>
    <TextUnit id="2650" loc="13.21.14">est, rectos dicere cupressos quam rectas. Contra vero idem Ennius in Annali duodevicesimo aere fulva dixit, non fulvo, non ob id solum, quod Homerus ἠέρα βαθεῖαν dicit, sed quod hic sonus, opinor, vocabilior visus et amoenior.</TextUnit>
    <TextUnit id="2651" loc="13.21.15">Sicuti Marco etiam Ciceroni mollius teretiusque visum, in Quinta in Verrem fretu scribere quam freto: Perangusto, inquit, fretu divisa. Erat enim crassius iam vetustiusque, perangusto freto dicere.</TextUnit>
    <TextUnit id="2652" loc="13.21.16">Itidem in Secunda, simili usus modulamine, manifesto peccatu, inquit, non peccato; hoc enim scriptum in uno atque in altero antiquissimae fidei libro Tironiano repperi.</TextUnit>
    <TextUnit id="2653" loc="13.21.17">Verba sunt Ciceronis haec: Nemo ita vivebat ut nulla eius vitae pars summac turpitudinis esset expers, nemo ita in manifesto peccatu tenebatur ut cum inpudens fuisset in facto, tum inpudentior videretur, si negaret.</TextUnit>
    <TextUnit id="2654" loc="13.21.18">Huius autem vocis cum elegantior hoc in loco sonus est, tum ratio certa et probata est.</TextUnit>
    <TextUnit id="2655" loc="13.21.19">Hic enim peccatus, quasi peccatio, recte Latineque dicitur, sicut hic incestus, non qui admisit, sed quod admissum est, et hic tributus, quod tributum  nos dicimus, a plerisque veterum dicta sunt. Hi quoque adlegatus et hic arbitratus pro adlegatione proque arbitratione dicuntur, qua ratione servata arbitratu et adlegatu meo dicimus.</TextUnit>
    <TextUnit id="2656" loc="13.21.20">Sic igitur in manifesto peccatu dixit, ut in manifesto incestu veteres dixerunt, non quin Latinum esset peccato dicere, sed quia in loco isto positum subtilius ad aurem molliusque est.</TextUnit>
    <TextUnit id="2657" loc="13.21.21">Lucretius aeque auribus inserviens funem feminino genere appellavit in hisce versibus:  Haut, ut opinor, enim mortalia saecla superne Aurea de caelo demisit funis in arva, cum dicere usitatius manente numero posset:  Aureus e caelo demisit funis in arva.</TextUnit>
    <TextUnit id="2658" loc="13.21.22">Sacerdotes quoque feminas M. Cicero antistitas dicit, non secundum grammaticam legem antistites. Nam cum insolentias verborum a veteribus dictorum plerumque respueret, huius tamen verbi in ea parte sonitu delectatus: Sacerdotes, inquit, Cereris atque illius fani antistitae.</TextUnit>
    <TextUnit id="2659" loc="13.21.23">Usque adeo in quibusdam neque rationem verbi neque consuetudinem, sed solam aurem secuti sunt, suis verba modulis pensitantem.</TextUnit>
    <TextUnit id="2660" loc="13.21.24">Quod qui non sentiunt, inquit idem ipse M. Cicero, cum de numerosa et apta oratione dissereret, quas auris habeant aut quid in his hominis simile sit, nescio.</TextUnit>
    <TextUnit id="2661" loc="13.21.25">Illud vero cumprimis apud Homerum veteres grammatici adnotaverunt, quod, cum dixisset quodam in loco κολοιούς τε ψῆράς τε, alio in loco, non ψηρῶν τε, set ψαρῶν dixit:  τῶν δ' ὥς τε ψαρῶν νέφος ἔρχεται ἠὲ κολοιῶν, secutus non communem, sed propriam in quoque vocis situ iucunditatem; nam si alterum in alterius loco ponas, utrumque feceris sonitu insuave.</TextUnit>
    <TextUnit id="2662" loc="13.22.22arg">Verba Titi Castricii rhetoris ad discipulos adulescentes de vestitu atque calciatu on decoro.</TextUnit>
    <TextUnit id="2663" loc="13.22.1">T. CASTRICIUS, rhetoricae disciplinae doctor, qui habuit Romae locum principem declamandi ac docendi, summa vir auctoritate gravitateque et a divo Hadriano in mores atque litteras spectatus, cum me forte praesente, usus enim sum eo magistro, discipulos quosdam suos senatores vidisset die feriato tunicis et lacernis indutos et gallicis calciatos, Equidem, inquit, maluissem vos togatos esse; si pigitum est, cinctos saltem esse et paenulatos. Sed si hic vester huiusmodi vestitus de multo iam usu ignoscibilis est, soleatos tamen vos, populi Romani senatores, per urbis vias ingredi nequaquam decorum  est, non hercle vobis minus quam illi tum fuit, cui hoc M. Tullius pro turpi crimine obiectavit.</TextUnit>
    <TextUnit id="2664" loc="13.22.2">Haec, me audiente, Castricius et quaedam alia ad eam rem conducentia Romane et severe dixit.</TextUnit>
    <TextUnit id="2665" loc="13.22.3">Plerique autem ex his qui audierant requirebant cur soleatos dixisset, qui gallicas, non soleas, haberent.</TextUnit>
    <TextUnit id="2666" loc="13.22.4">Sed Castricius profecto scite atque incorrupte locutus est;</TextUnit>
    <TextUnit id="2667" loc="13.22.5">omnia enim ferme id genus, quibus plantarum calces tantum infimae teguntur, cetera prope nuda et teretibus habenis vincta sunt, soleas dixerunt, nonnumquam voce Graeca crepidulas.</TextUnit>
    <TextUnit id="2668" loc="13.22.6">Gallicas autem verbum esse opinor novum, non diu ante aetatem M. Ciceronis usurpari coeptum, itaque ab eo ipso positum est in secunda Antonianarum: Cum gallicis, inquit, et lacerna cucurristi.</TextUnit>
    <TextUnit id="2669" loc="13.22.7">Neque in ea significatione id apud quemquam alium scriptum lego gravioris dumtaxat auctoritatis scriptorem; sed, ut dixi, crepidas et crepidulas, prima syllaba correpta, id genus calciamentum appellaverunt, quod Graeci κρηπῖδας vocant, eiusque calciamenti sutores crepidarios dixerunt.</TextUnit>
    <TextUnit id="2670" loc="13.22.8">Sempronius Asellio in libro Rerum Gestarum XIV: Crepidarium, inquit, cultellum rogavit a crepidario sutore.</TextUnit>
    <TextUnit id="2671" loc="13.23.23arg">De Neriene Martis in antiquis conprecationibus.</TextUnit>
    <TextUnit id="2672" loc="13.23.1">CONPRECATIONES deum inmortalium, quae ritu Romano fiunt, expositae sunt in libris sacerdotum  populi Romani et in plerisque antiquis orationibus. In his scriptum est:</TextUnit>
    <TextUnit id="2673" loc="13.23.2">Luam Saturni, Salaciam Neptuni, Horam Quirini, Virites Quirini, Maiam Volcani, Heriem lunonis, Moles Martis Nerienemque Martis.</TextUnit>
    <TextUnit id="2674" loc="13.23.3">Ex quibus id quod postremum posui sic plerosque dicere audio, ut priimam in eo syllabam producant, quo Graeci modo dicunt νηρεί̈δας. Sed qui proprie locuti sunt primam correptam dixerunt, tertiam produxerunt.</TextUnit>
    <TextUnit id="2675" loc="13.23.4">Est enim rectus casus vocabuli, sicut in libris veterum scriptum est, Nerio, quamquam M. Varro in Satura Menippea, quae inscribitur σκιομαχία, non Nerio, sed Nerienes vocative dicit in his versibus:  Te Anna á Peranna, Pánda Cela, té Pales, Neriénes et Minérva, Fortuna ác Ceres.</TextUnit>
    <TextUnit id="2676" loc="13.23.5">Ex quo nominandi quoque casum eundem fieri necessum est.</TextUnit>
    <TextUnit id="2677" loc="13.23.6">Sed Nerio a veteribus sic declinabatur, quasi Anio; nam perinde ut Anienem, sic Nerienem dixerunt, tertia syllaba producta.</TextUnit>
    <TextUnit id="2678" loc="13.23.7">Id autem, sive Nerio sive Nerienes est, Sabinum verbum est,</TextUnit>
    <TextUnit id="2679" loc="13.23.8">eoque significatur virtus et fortitudo. Itaque ex Claudiis, quos a Sabinis oriundos accepimus, qui erat egregia atque praestanti fortitudine Nero appellatus est.</TextUnit>
    <TextUnit id="2680" loc="13.23.9">Sed id Sabini  accepisse a Graecis videntur, qui vincula et firmamenta membrorum νεῦρα dicunt, unde nos quoque Latine nervos appellamus.</TextUnit>
    <TextUnit id="2681" loc="13.23.10">Nerio igitur Martis vis et potentia et maiestas quaedam esse Martis demonstratur.</TextUnit>
    <TextUnit id="2682" loc="13.23.11">Plautus autem in Truculento coniugem esse Nerienem Martis dicit, atque id sub persona militis, in hoc versu:  Márs peregre adveniéns salutat Nérienem uxorém suam.</TextUnit>
    <TextUnit id="2683" loc="13.23.12">Super ea re audivi non incelebrem hominem dicere, nimis comice Plautum inperito et incondito militi falsam novamque opinionem tribuisse, ut Nerienem coniugem esse Martis putaret.</TextUnit>
    <TextUnit id="2684" loc="13.23.13">Sed id perite magis quam comice dictum intelleget, qui leget Cn. Gellii Annalem tertium, in quo scriptum est Hersiliam, cum apud T. Tatium verba faceret pacemque oraret, ita precatam esse: Neria Martis te obsecro, pacem da, te, uti liceat nuptiis propriis et prosperis uti, quod de tui coniugis consilio contigit uti nos itidem integras raperent, unde liberos sibi et suis, posteros patriae pararent.</TextUnit>
    <TextUnit id="2685" loc="13.23.14">De tui, inquit, coniugis consilio, Martem scilicet significans; per quod apparet, non esse id poetice a Plauto dictum, sed eam quoque traditionem fuisse, ut Nerio a quibusdam uxor esse Martis diceretur.</TextUnit>
    <TextUnit id="2686" loc="13.23.15">Inibi autem animadvertendum est quod Gellius Neria dicit per a litteram, non Nerio, neque Nerienes.</TextUnit>
    <TextUnit id="2687" loc="13.23.16">Praeter Plautum etiam praeterque Gellium Licinius  Imbrex, vetus comoediarum scriptor, in fabula quae Neaera scripta est, ita scripsit:  Nolo égo Neaeram té vocent, set Nérienem, Cum quidém Mavorti es ín conubiúm data.</TextUnit>
    <TextUnit id="2688" loc="13.23.17">Ita autem se numerus huiusce versus habet, ut tertia in eo nomine syllaba, contra quam supra dictum est, corripienda sit; cuius sonitus quanta aput veteres indifferentia sit, notius est quam ut plura in id verba sumenda sint.</TextUnit>
    <TextUnit id="2689" loc="13.23.18">Ennius autem in primo Annali in hoc versu:  Nerienem Mavortis et Herem,  si, quod minime solet, numerum servavit, primam syllabam intendit, tertiam corripuit.</TextUnit>
    <TextUnit id="2690" loc="13.23.19">Ac ne id quidem praetermittendum puto, cuiusmodi est, quod in Commentario Servii Claudii scriptum invenimus, Nerio dictum quasi Neirio, hoc est sine ira et cum placiditate, ut eo nomine mitem tranquillumque fieri Martem precemur; ne enim particula, ut apud Graecos, ita plerumque in Latina quoque lingua privativa est.</TextUnit>
    <TextUnit id="2691" loc="13.24.24arg">Verba M. Catonis, egere se multis rebus et nihil tamen cupere dicentis.</TextUnit>
    <TextUnit id="2692" loc="13.24.1">M. CATO, consularis et censorius, publicis iam privatisque opulentis rebus, villas suas inexcultas et  rudes, ne tectorio quidem praelitas fuisse dicit ad annum usque aetatis suae septuagesimum. Atque ibi postea his verbis utitur: Neque mihi, inquit, aedificatio neque vasum neque vestimentum ullum est manupretiosum neque pretiosus servus neque ancilla. Si quid est, inquit, quod utar, utor; si non est, egeo. Suum cuique per me uti atque frui licet.</TextUnit>
    <TextUnit id="2693" loc="13.24.2">Tum deinde addit: Vitio vertunt, quia multa egeo; at ego illis, quia nequeunt egere. Haec mera veritas Tusculani hominis, egere se multis rebus et nihil tamen cupere dicentis, plus hercle promovet ad exhortandam parsimoniam sustinendamque inopiam quam Graecae istorum praestigiae, philosophari sese dicentium umbrasque verborum inanes fingentium, qui se nihil habere et nihil tamen egere ac nihil cupere dicunt, cum et habendo et egendo et cupiendo ardeant.</TextUnit>
    <TextUnit id="2694" loc="13.25.25arg">Quaesitum tractatumque, quid sint manubiae; atque inibi dicta quaedam de ratione utendi verbis pluribus idem significantibus.</TextUnit>
    <TextUnit id="2695" loc="13.25.1">IN fastigiis fori Traiani simulacra sunt sita circumundique inaurata equorum atque signorm militarium, subscriptumque est:</TextUnit>
    <TextUnit id="2696" loc="13.25.2">Ex manubiis. Quaerebat Favorinus, cum in area fori ambularet et amicum  suum consulem opperiretur causas pro tribunali cognoscentem nosque tunc eum sectaremur—quaerebat, inquam, quid nobis videretur significare proprie manubiarum illa inscriptio.</TextUnit>
    <TextUnit id="2697" loc="13.25.3">Tum quispiam qui cum eo erat, homo in studiis doctrinae multi atque celebrati nominis: ' Ex manubiis,' inquit, significat 'ex praeda'; 'manubiae' enim dicuntur praeda quae manu capta est. Etiamsi, inquit Favorinus,</TextUnit>
    <TextUnit id="2698" loc="13.25.4">opera mihi princeps et prope omnis in litteris disciplinisque Graecis sumpta est, non usque eo tamen infrequens sum vocum Latinarum, quas subsicivo aut tumultuario studio colo, ut hanc ignorem manubiarum interpretationem vulgariam, quod esse dicantur 'manubiae' praeda. Sed quaero an M. Tullius, verborum homo diligentissimus, in oratione quam dixit De Lege Agraria Kalendis Ianuariis contra Rullum, inani et inlepida geminatione iunxerit 'manubias' et 'praedam,' si duo haec verba idem significant neque ulla re aliqua dissident. Atque, ut erat Favorinus egregia vel divina quadam memoria,</TextUnit>
    <TextUnit id="2699" loc="13.25.5">verba ipsa M. Tulli statim dixit.</TextUnit>
    <TextUnit id="2700" loc="13.25.6">Ea nos hic adscripsimus: Praedam, manubias, sectionem, castra denique Cn. Pompei, sedente imperatore, decemviri vendent; et infra itidem duo haec simul iunctim posita dixit: Ex praeda, ex manubiis, ex auro coronario.</TextUnit>
    <TextUnit id="2701" loc="13.25.7">Ac deinde ad eum convertit qui manubias esse praedam dixerat, et: Videturne tibi, inquit, "utroque in loco M.  Cicero duobus verbis idem, sicuti tu putas, significantibus inepte et frigide esse usus ac tali ioco dignus quali apud Aristophanen, facetissimum comicorum, Euripides Aeschylum insectatus est, cum ait:  δὶς ταὐτὸν ἡμῖν εἶπεν ὁ σοφὸς αἰσχύλος. ̔́ηκω γὰρ εἰς γῆν, φησι., καὶ κατέρχομαι: ̔́ηκω δὲ ταὐτόν ἐστι τῷ κατέρχομαι. νὴ τὸν δί', ὥσπερ γ' εἴ τις εἴποι γείτονι, χρῆσον σὺ μάκτραν, εἰ δὲ βούλει, κάρδοπον?</TextUnit>
    <TextUnit id="2702" loc="13.25.8">Nequaquam vero, inquit ille, talia videntur, quale est μάκτρα et κάρδοπος, qua vel a poetis vel oratoribus Graecis nostrisque venerandae et ornandae rei gratia duobus eadem pluribusve nominibus frequentantur.</TextUnit>
    <TextUnit id="2703" loc="13.25.9">Quid igitur, inquit Favorinus, "valet haec repetitio instauratioque eiusdem rei sub alio nomine in 'manubiis' et in 'praeda'? Num ornat, ut alioqui solet, orationem? Num eam modulatiorem aptioremque reddit? Num onerandi vel exprobrandi criminis causa exaggerationem aliquam speciosam facit? Sicut in libro eiusdem M. Tulli, qui De Constituendo Accusatore est, una eademque res pluribus verbis vehementer atque atrociter dicitur: 'Sicilia tota, si una voce loqueretur, hoc diceret: Quod auri, quod argenti, quod ornamentorum in meis urbibus, sedibus, delubris fuit. ' Nam cum urbes semel totas dixisset, sedes delubraque addidit, quae  sunt ipsa quoque in urbibus. Item in eodem libro simili modo:</TextUnit>
    <TextUnit id="2704" loc="13.25.10">'Siciliam,' inquit, 'provinciam C. Verres per triennium depopulatus esse, Siculorum civitates vastasse, domos exinanisse, fana spoliasse dicitur.'</TextUnit>
    <TextUnit id="2705" loc="13.25.11">Ecquid videtur, cum Siciliam provinciam dixerit atque insuper etiam civitates addiderit, domos etiam et fana, quae infra posuit, conprehendisse? Verba haec item multa atque varia: 'depopulatus esse, vastasse, exinanisse, spoliasse,' nonne unam et eandem vim in sese habent? Sane. Sed quia cum dignitate orationis et cum gravi verborum copia dicuntur, quamquam eadem fere sint et ex una sententia cooriantur, plura tamen esse existimantur, quoniam et aures et animum saepius feriunt.</TextUnit>
    <TextUnit id="2706" loc="13.25.12">"Hoc ornatus genus in crimine uno vocibus multis atque saevis extruendo ille iam tunc M. Cato antiquissimus in orationibus suis celebravit, sicuti in illa, quae inscripta est De Decem Hominibus, cum Thermum accusavit quod decem liberos homines eodem tempore interfecisset, hisce verbis eandem omnibus rem significantibus usus est, quae quoniam sunt eloquentiae Latinae tunc primum exorientis lumina quaedam sublustria, libitum est ea mihi ἀπομνημονεύειν: 'Tuum nefarium facinus peiore facinore operire postulas, succidias humanas facis, tantam trucidationem facis, decem funera facis, decem capita libera interficis, decem hominibus vitam eripis, indicta causa, iniudicatis, incondemnatis.'</TextUnit>
    <TextUnit id="2707" loc="13.25.13">Item M. Cato in orationis principio, quam dixit in senatu Pro  Rodiensibus, cum vellet res nimis prosperas dicere, tribus vocabulis idem sentientibus dixit.</TextUnit>
    <TextUnit id="2708" loc="13.25.14">Verba eius haec sunt: 'Scio solere plerisque hominibus in rebus secundis atque prolixis atque prosperis animum excellere atque superbiam atque ferociam augescere.'</TextUnit>
    <TextUnit id="2709" loc="13.25.15">Itidem Cato ex Originum VII., in oratione quam Contra Servium Galbam dixit, conpluribus vocabulis super eadem re usus est: ' Multa me dehortata sunt huc prodire, anni, aetas, vox, vires, senectus; verum enimvero cum tantam rem peragier arbitrarer '</TextUnit>
    <TextUnit id="2710" loc="13.25.16">"Sed ante omnis apud Homerum eiusdem rei atque sententiae luculenta exaggeratio est:  ̔́εκτορα δ' ἐκ βελέων ὕπαγε ζεὺς ἔκ τε κονίης ̓́εκ τ' ἀνδροκτασίης ἔκ θ' αἵματος ἔκ τε κυδοιμοῦ. Item alio in versu:  ̔υσμῖναί τε μαχαί τε φόνοι τ' ἀνδροκτασίαι τε.</TextUnit>
    <TextUnit id="2711" loc="13.25.17">Nam cum omnia ista utrubique multa et cognominata nihil plus demonstrent quam 'proelium,' huius tamen rei varia facies delectabiliter ac decore multis variisque verbis depicta est.</TextUnit>
    <TextUnit id="2712" loc="13.25.18">Neque non illa quoque aput eundem poetam una in duobus verbis sententia cum egregia ratione repetita est; Idaeus enim, cum inter Aiacem et Hectorem decertantes armis intercederet, his ad eos verbis usus est:  μηκέτι, παῖδε φίλω, πολεμίζετε μηδὲ μάχεσθε,</TextUnit>
    <TextUnit id="2713" loc="13.25.19">in quo versu non oportet videri alterum verbum, idem quod superius significans, supplendi numeri causa extrinsecus additum et consarcinatum. Est enim hoc inane admodum et futtile. Sed cum in iuvenibus gloriae studio flagrantibus pervicaciam ferociamque et cupidinem pugnae leniter tamen ac placide obiurgaret, atrocitatem rei et culpam perseverandi bis idem dicendo alio atque alio verbo auxit inculcavitque, duplexque eadem conpellatio admonitionem facit instantiorem.</TextUnit>
    <TextUnit id="2714" loc="13.25.20">Ne illa quidem significationis eiusdemi repetitio ignava et frigida videri debet:  μνηστῆρες δ' ἄρα τηλεμάχῳ θάνατόν τε μόρον τε ̓́ηρτυον, quod bis idem, θάνατον et μόρον, dixerit; indignitas enim moliendae tam acerbae tamque iniustae necis miranda mortis iteratione defleta est.</TextUnit>
    <TextUnit id="2715" loc="13.25.21">Ceterum quis tam obtunso ingeniost, quin intellegat:  βάσκ' ἴθι, οὖλε ̓́ονειρε, et:  βάσκ' ἴθι, ̓͂ιρι ταχεῖα, verba idem duo significantia non frustra posita esse ἐκ παραλλήλων, ut quidam putant, sed hortamentum esse acre imperatae celeritatis?</TextUnit>
    <TextUnit id="2716" loc="13.25.22">Verba quoque illa M. Ciceronis In L. Pisonen trigemina, etiamsi durae auris hominibus non placent, non venustatem modo numeris quaesiverunt, sed  figuram simulationemque oris pluribus simul vocibus everberaverunt:</TextUnit>
    <TextUnit id="2717" loc="13.25.23">'Vultus denique,' inquit, 'totus, qui sermo quidam tacitus mentis est, hic in fraudem homines impulit, hic eos quibus erat ignotus decepit, fefellit, induxit.'</TextUnit>
    <TextUnit id="2718" loc="13.25.24">Quid igitur? Simile est, inquit, "apud eundem in 'praeda' et 'manubiis'? Nihil profecto istiusmodi est.</TextUnit>
    <TextUnit id="2719" loc="13.25.25">Nam neque ornatius fit additis manubiis' neque exaggeratius modulatiusve; sed aliud omnino 'praeda' est, ut in libris rerum verborumque veterum scriptum est,</TextUnit>
    <TextUnit id="2720" loc="13.25.26">aliud 'manubiae.' Nam 'praeda' dicitur corpora ipsa rerum quae capta sunt,' manubiae'</TextUnit>
    <TextUnit id="2721" loc="13.25.27">vero appellatae sunt pecunia a quaestore ex venditione praedae redacta. Utrumque ergo dixit M. Tullius cumulandae invidiae gratia decemviros ablaturos persecuturosque: et praedam quae nondum esset venundata, et pecuniam quae ex venditione praedae percepta esset.</TextUnit>
    <TextUnit id="2722" loc="13.25.28">Itaque haec inscriptio quam videtis: ' Ex manubiis,' non res corporaque ipsa praedae demonstrat, nihil enim captum est horum a Traiano ex hostibus, sed facta esse haec conparataque 'ex manubiis,' id est ex pecunia praedaticia, declarat.</TextUnit>
    <TextUnit id="2723" loc="13.25.29">'Manubiae' enim sunt, sicuti iam dixi, non praeda,</TextUnit>
    <TextUnit id="2724" loc="13.25.30">sed pecunia per quaestorem populi Romani ex praeda vendita contracta. Quod 'per quaestorem' autem dixi, intellegi nunc oportet praefectum aerario significari.</TextUnit>
    <TextUnit id="2725" loc="13.25.31">Nam cura aerarii a quaestoribus ad praefectos translata est. Est tamen nonnusquam invenire ita  scripsisse quosdam non ignobiles scriptores, ut aut temere aut incuriose 'praedam' pro 'manubiis' et 'manubias' pro 'praeda' posuerint, aut tropica quadam figura mutationem vocabuli fecerint, quod facere concessum est scite id periteque facientibus.</TextUnit>
    <TextUnit id="2726" loc="13.25.32">Sed enim, qui proprie atque signate locuti sunt, sicut hoc in loco M. Tullius, 'manubias' pecuniam dixerunt.</TextUnit>
    <TextUnit id="2727" loc="13.26.26arg">Verba P. Nigidii quibus dicit in nomine Valeri in casu vocandi primam syllabam acuendam esse; et item alia ex eiusdem verbis ad rectam scripturam pertinentia.</TextUnit>
    <TextUnit id="2728" loc="13.26.1">P. NIGIDII verba sunt ex Commentariorum Grammaticorum vicesimo quarto, hominis in disciplinis doctrinarum omnium praecellentis: Deinde, inquit, voculatio qui poterit servari, si non sciemus in nominibus, ut 'Valeri,' utrum interrogandi an vocandi sint? Nam interrogandi secunda syllaba superiore tonost quam prima, deinde novissima deicitur; at in casu vocandi summo tonost prima, deinde gradatim descendunt.</TextUnit>
    <TextUnit id="2729" loc="13.26.2">Sic quidem Nigidius dici praecipit. Sed si quis nunc, Valerium appellans, in casu vocandi secundum id praeceptum Nigidii acuerit primam, non aberit quin rideatur.</TextUnit>
    <TextUnit id="2730" loc="13.26.3">Summum autem tonum προσῳδίαν acutam dicit et quem accentum nos dicimus voculationem appellat et casum interrogandi eum dicit, quem nunc nos genetivum dicimus.</TextUnit>
    <TextUnit id="2731" loc="13.26.4">Id quoque in eodem libro Nigidiano animadvertimus: Si 'huius,' inquit, 'amici' vel 'huius magni' scribas, unum i facito extremum, sin vero 'hei magnei,' 'hei amicei,' casu multitudinis recto, tum ante i scribendum erit e, atque id ipsum facies in similibus. Item si 'huius terrai' scribas, i littera fit extrema, si 'huic terrae,' per e scribendum est. Item 'mei' qui scribit in casu interrogandi, velut cum dicimus ' mei studiosus,' per i unum scribat, non per e; at cum 'mehei,' tum per e et i scribendum est, quia dandi casus est.</TextUnit>
    <TextUnit id="2732" loc="13.26.5">Haec nos auctoritate doctissimi hominis adducti, propter eos qui harum quoque rerum scientiam quaerunt, non praetermittenda existimavimus.</TextUnit>
    <TextUnit id="2733" loc="13.27.27arg">De versibus, quos Vergilius sectatus videtur, Homeri ac Partheni.</TextUnit>
    <TextUnit id="2734" loc="13.27.1">PARTHENI poetae versus est:  γλαύκῳ καὶ νηρεῖ καὶ εἰναλίῳ μελικέρτῃ.</TextUnit>
    <TextUnit id="2735" loc="13.27.2">Eum versum Vergilius aemulatus est, itaque fecit duobus vocabulis venuste inmutatis parem:  Glauco et Panopeae et Inoo Melicertae.</TextUnit>
    <TextUnit id="2736" loc="13.27.3">Sed illi Homerico non sane re parem neque similem fecit; esse enim videtur Homeri simplicior et sincerior, Vergilii autem νεωτερικώτερος et quodam quasi ferumine inmisso fucatior:  ταῦρον δ' ̓αλφειῷ, ταῦρον δὲ ποσειδάωνι. Taurum Neptuno, taurum tibi, pulcher Apollo.</TextUnit>
    <TextUnit id="2737" loc="13.28.28arg">De sententia Panaetii philosophi, quam scripsit in libro De Officiis secundo, qua hortatur ut homines ad cavendas iniurias in omni loco intenti paratique sint.</TextUnit>
    <TextUnit id="2738" loc="13.28.1">LEGEBATUR Panaetii philosophi liber De (Oficiis secundus ex tribus illis inclitis libris, quos M. Tullius magno cum studio maximoque opere aemulatus est.</TextUnit>
    <TextUnit id="2739" loc="13.28.2">Ibi scriptum est, cum multa alia ad bonam frugem ducentia, tum vel maxime quod esse haerereque in animo debet.</TextUnit>
    <TextUnit id="2740" loc="13.28.3">Id autem est ad hanc fere sententiam: Vita, inquit, hominum qui aetatem in medio rerum agunt ac sibi suisque esse usui volunt, negotia periculaque ex improviso adsidua et prope cotidiana fert. Ad ea cavenda atque declinanda perinde esse oportet animo prompto semper atque intento, ut sunt athletarum, qui ' pancratiastae' vocantur.</TextUnit>
    <TextUnit id="2741" loc="13.28.4">Nam sicut illi ad certandum vocati proiectis alte brachiis consistunt caputque et os suum manibus oppositis quasi vallo praemuniunt, membraque eorum omnia, priusquam pugna mota est, aut ad vitandos ictus cauta sunt  aut ad faciendos parata—ita animus atque mens viri prudentis, adversus vim et petulantias iniuriarum omni in loco atque in tempore prospiciens, esse debet erecta, ardua, saepta solide, expedita in sollicitis, numquam conivens, nusquam aciem suam flectens, consilia cogitationesque contra fortunae verbera contraque insidias iniquorum, quasi brachia et manus, protendens, ne qua in re adversa et repentina incursio inparatis inprotectisque nobis oboriatur.</TextUnit>
    <TextUnit id="2742" loc="13.29.29arg">Quod Quadrigarius cum multis mortalibus dixit; an quid et quantum differret, si dixisset cum multis hominibus.</TextUnit>
    <TextUnit id="2743" loc="13.29.1">VERBA sunt Claudi Quadrigarii ex Annalium eius XIII: Contione dimissa, Metellus in Capitolium venit cum mortalibus multis; inde domum proficiscitur, tota civitas eum reduxit.</TextUnit>
    <TextUnit id="2744" loc="13.29.2">Cum is liber eaque verba M. Frontoni, nobis ei ac plerisque aliis adsidentibus, legerentur et cuidam haut sane viro indocto videretur mortalibus multis pro hominibus multis inepte frigideque in historia nimisque id poetice dixisse, tum Fronto illi cui hoc videbatur: Ain tu, inquit, aliarum homo rerum iudicii elegantissimi, 'mortalibus multis' ineptum tibi videri et frigidum, nil autem arbitrare causae fuisse quod vir modesti atque puri ac prope  cotidiani sermonis 'mortalibus' maluit quam ' hominibus' dicere, eandemque credis futuram fuisse multitudinis demonstrationem, si 'cum multis hominibus,' ac non 'cum multis mortalibus' diceret?</TextUnit>
    <TextUnit id="2745" loc="13.29.3">Ego quidem, inquit, "sic existimo, nisi si me scriptoris istius omnisque antiquae orationis amor atque veneratio caeco esse iudicio facit, longe longeque esse amplius, prolixius, fusius, in significanda totius prope civitatis multitudine 'mortales' quam 'homines' dixisse.</TextUnit>
    <TextUnit id="2746" loc="13.29.4">Namque 'multorum hominum' appellatio intra modicum quoque numerum cohiberi atque includi potest, 'multi' autem 'mortales' nescio quo pacto et quodam sensu inenarrabili omne fere genus quod in civitate est et ordinum et aetatum et sexus conprehendunt; quod scilicet Quadrigarius, ita ut res erat, ingentem atque promiscam multitudinem volens ostendere, 'cum multis mortalibus' Metellum in Capitolium venisse dixit ἐμφατικώτερον quam si 'cum multis hominibus' dixisset.</TextUnit>
    <TextUnit id="2747" loc="13.29.5">Ea nos omnia quae Fronto dixit, cum ita ut par erat, non adprobantes tantum, sed admirantes quoque audiremus, Videte tamen, inquit, ne existimetis, semper atque in omni loco 'mortales multos' pro ' multis hominibus' dicendum, ne plane fiat Graecum illud de Varronis Satura proverbium τὸ ἐπὶ τῇ φακῇ μύρον.</TextUnit>
    <TextUnit id="2748" loc="13.29.6">Hoc iudicium Frontonis, etiam in parvis minutisque vocabulis, non praetermittendum putavi, ne nos forte fugeret lateretque subtilior huiuscemodi verborum consideratio.</TextUnit>
    <TextUnit id="2749" loc="13.30.30arg">Non hactenus esse faciem qua vulgo dicitur.</TextUnit>
    <TextUnit id="2750" loc="13.30.1">ANIMADVERTERE est pleraque verborum Latinorum ex ea significatione de qua nata sunt decessisse vel in aliam longe vel in proximam, eamque decessionem factam esse consuetudine et inscitia temere dicentium quae cuimodi sint non didicerint.</TextUnit>
    <TextUnit id="2751" loc="13.30.2">Sicuti quidam faciem esse hominis putant os tantum et oculos et genas, quod Graeci πρόσωπον dicunt, quando facies sit forma omnis et modus et factura quaedam corporis totius, a faciendo dicta, ut ab aspectu species et a fingendo figura.</TextUnit>
    <TextUnit id="2752" loc="13.30.3">Itaque Pacuvius in tragoedia, quae Niptra inscribitur, faciem dixit hominis pro corporis longitudine:  aetate (inquit) íntegra, Feróci ingenio, fácie procerá virum.</TextUnit>
    <TextUnit id="2753" loc="13.30.4">Non solum autem in hominum corporibus, sed etiam in rerum cuiusquemodi aliarum facies dicitur. Nam montis et caeli et maris facies, si tempestive dicatur, probe dicitur.</TextUnit>
    <TextUnit id="2754" loc="13.30.5">Sallustii verba sunt ex Historia secunda: Sardinia in Africo mari facie vestigii humani in orientem quam occidentem latior prominet.</TextUnit>
    <TextUnit id="2755" loc="13.30.6">Ecce autem id quoque in mentem venit, quod etiam Plautus in Poenulo faciem pro  totius corporis colorisque habitu dixit. Verba Plauti haec sunt:  Set eárum nutrix quá sit facie mi éxpedi.— Statúra non magna córpore aquilost. — Ipsa east.— Specié venusta, óre atque oculis pérnigris.— Formám quidem hercle vérbis depinxtí probe!</TextUnit>
    <TextUnit id="2756" loc="13.30.7">Praeterea memini Quadrigarium in undevicesimo faciem pro statura totiusque corporis figura dixisse.</TextUnit>
    <TextUnit id="2757" loc="13.31.31arg">Quid sit in satura M. Varronis caninum prandium.</TextUnit>
    <TextUnit id="2758" loc="13.31.1">LAUDABAT venditabatque se nuper quispiam in libraria sedens homo inepte gloriosus, tamquam unus esset in omni caelo Saturarum M. Varronis enarrator, quas partim Cynicas, alii Menippeas appellant. Et iaciebat inde quaedam non admodum difficilia, ad quae conicienda adspirare posse neminem dicebat.</TextUnit>
    <TextUnit id="2759" loc="13.31.2">Tum forte ego eum librum ex isdem saturis ferebam, qui ̔υδροκύων inscriptus est. Propius igitur accessi et:</TextUnit>
    <TextUnit id="2760" loc="13.31.3">Nosti, inquam, magister, verbum illud scilicet e Graecia vetus, musicam quae sit abscondita, eam esse nulli rei? Oro ergo te, legas hos versus pauculos et proverbii istius quod in his versibus est sententiam  dicas mihi.</TextUnit>
    <TextUnit id="2761" loc="13.31.4">Lege, inquit, tu mihi potius quae non intellegis, ut ea tibi ego enarrem.</TextUnit>
    <TextUnit id="2762" loc="13.31.5">Quonam, inquam, pacto legere ego possum quae non adsequor? Indistincta namque et confusa fient quae legero, et tuam quoque impedient intentionem.</TextUnit>
    <TextUnit id="2763" loc="13.31.6">Tunc aliis etiam qui ibi aderant compluribus idem comprobantibus desiderantibusque, accipit a me librum veterem fidei spectatae, luculente scriptum.</TextUnit>
    <TextUnit id="2764" loc="13.31.7">Accipit autem inconstantissimo vultu et maestissimo. Sed quid deinde dicam?</TextUnit>
    <TextUnit id="2765" loc="13.31.8">Non audeo hercle postulare ut id credatur mihi.</TextUnit>
    <TextUnit id="2766" loc="13.31.9">Pueri in ludo rudes, si eum librum accepissent, non hi magis in legendo deridiculi fuissent, ita et sententias intercidebat et verba corrupte pronuntiabat.</TextUnit>
    <TextUnit id="2767" loc="13.31.10">Reddit igitur mihi librum, multis iam ridentibus, et Vides, inquit, oculos meos aegros adsiduisque lucubrationibus prope iam perditos; vix ipsos litterarum apices potui conprehendere; cum valebo ab oculis, revise ad me et librum istum tibi totum legam.</TextUnit>
    <TextUnit id="2768" loc="13.31.11">Recte, inquam, sit oculis, magister, tuis;</TextUnit>
    <TextUnit id="2769" loc="13.31.12">sed, in quo illis nihil opus est, id, rogo te, dicas mihi: ' caninum prandium' in hoc loco quem legisti quid significat?</TextUnit>
    <TextUnit id="2770" loc="13.31.13">Atque ille egregius nebulo, quasi difficili quaestione proterritus, exurgit statim et abiens, Non, inquit, parvam rem quaeris; talia ego gratis non doceo.</TextUnit>
    <TextUnit id="2771" loc="13.31.14">Eius autem loci, in quo id proverbium est, verba haec sunt: Non vides apud Mnesitheum scribi tria genera esse vini, nigrum, album, medium, quod  vocant κιρρόν, et novum, vetus, medium? Et efficere nigrum virus, album urinam, medium πέψιν? Novum refrigerare, vetus calefacere, medium esse prandium caninum?</TextUnit>
    <TextUnit id="2772" loc="13.31.15">Quid significet prandium caninum, rem leviculam, diu et anxie quaesivimus.</TextUnit>
    <TextUnit id="2773" loc="13.31.16">Prandium autem abstemium, in quo nihil potatur, caninum dicitur, quoniam canis vino caret.</TextUnit>
    <TextUnit id="2774" loc="13.31.17">Cum igitur medium vinum appellasset, quod neque novum esset neque vetus—et plerumque homines ita loquantur, ut omne vinum aut novum esse dicant aut vetus —nullam vim habere significavit neque novi neque veteris quod medium esset, et idcirco pro vino non habendum, quia neque refrigeraret neque calefaceret. Refrigerare id dicit quod Graece ̔ψύχειν' dicitur.</TextUnit>
    <TextUnit id="2775" loc="14.1.1arg">Dissertatio Favorini philosophi adversus cos qui Chaldaei &amp;gt;appellantur, et ex coetu motibusque siderum et stellarum fata hominum dicturos pollicentur.</TextUnit>
    <TextUnit id="2776" loc="14.1.1">ADVERSUM istos qui sese Chaldaeos seu genethliacos appellant ac de motu deque positu stellarum dicere posse quae futura sunt profitentur, audivimus quondam Favorinum philosophum Romae Graece disserentem egregia atque inlustri oratione;</TextUnit>
    <TextUnit id="2777" loc="14.1.2">exercendi autem, non ostentandi, gratia ingenii, an quod ita serio iudicatoque existimaret, non habeo dicere. Capita autem locorum argumentorumque quibus usus est, quod eius meminisse potui, egressus ibi ex auditione propere adnotavi, eaque fuerunt ad hanc ferme sententiam: disciplinam istam Chaldaeorum tantae vetustatis non esse quantae videri volunt, neque eos principes eius auctoresque esse, quos ipsi ferant, sed id praestigiarum atque offuciarum genus commentos esse homines aeruscatores et cibum quaestumque ex mendaciis captantes.</TextUnit>
    <TextUnit id="2778" loc="14.1.3">Atque eos,  quoniam viderent terrena quaedam inter homines caelestium rerum sensu atque ductu moveri, quale est quod oceanus quasi lunae comes cum ea simul senescit adolescitque, hinc videlicet sibi argumentum ad suadendum paravisse ut crederemus omnia rerum humanarum et parva et maxima, tamquam stellis atque sideribus evincta, duci et regi.</TextUnit>
    <TextUnit id="2779" loc="14.1.4">Esse autem nimis quam ineptum absurdumque, ut, quoniam aestus oceani cum lunae curriculo congruit, negotium quoque alicuius, quod ei forte de aquae ductu cum rivalibus aut de communi pariete cum vicino apud iudicem est, ut existimemus, id negotium quasi habena quadam de caelo vinctum gubernari.</TextUnit>
    <TextUnit id="2780" loc="14.1.5">Quod etsi vi et ratione quapiam divina fieri potest, nequaquam id tamen censebat in tam brevi exiguoque vitae spatio quantovis hominis ingenio conprehendi posse et percipi, set coniectari pauca quaedam, ut verbo ipsius utar, παχυμερέστερον, nullo scientiae fundo concepto, sed fusa et vaga et arbitraria, qualis longinqua oculorum acies est per intervalla media caligantium;</TextUnit>
    <TextUnit id="2781" loc="14.1.6">tolli enim quod maxime inter deos atque homines differt, si homines quoque res omnis post futuras praenoscerent.</TextUnit>
    <TextUnit id="2782" loc="14.1.7">Ipsam deinde siderum stellarumque observationem, quam esse originem scientiae suae praedicarent, hautquaquam putabat liquide consistere.</TextUnit>
    <TextUnit id="2783" loc="14.1.8">Nam si principes Chaldaei, qui in patentibus campis colebant, stellarum motus et  vias et discessiones et coetus intuentes, quid ex his efficeretur observaverunt, procedat, inquit, haec sane disciplina, set sub ea modo inclinatione caeli, sub qua tunc Chaldaei fuerunt; non enim potest, inquit, ratio Chaldaeorum observationis manere, si quis ea uti velit sub diversis caeli regionibus. Nam quanta, inquit, partium circulorumque caeli ex devergentia et convexionibus mundi varietas sit, quis non videt?</TextUnit>
    <TextUnit id="2784" loc="14.1.9">Eaedem igitur stellae, per quas omnia divina humanaque fieri contendunt, sicuti non usquequaque pruinas aut calores cient, sed mutant et variant tempestatesque eodem in tempore alibi placidas, alibi violentas movent, cur non eventa quoque rerum ac negotiorum alia efficiunt in Chaldaeis, alia in Gaetulis, alia aput Danuvium, alia aput Nilum?</TextUnit>
    <TextUnit id="2785" loc="14.1.10">Per autem, inquit, inconsequens, ipsum quidem corpus et habitum tam profundi aeris sub alio atque alio caeli curvamine non eundem manere, in hominum autem negotiis stellas istas opinari idem semper ostendere, si eas ex quacumque terra conspexeris.</TextUnit>
    <TextUnit id="2786" loc="14.1.11">Praeterea mirabatur id cuiquam pro percepto liquere, stellas istas quas a Chaldaeis et Babyloniis sive Aegyptiis observatas ferunt, quas multi erraticas, Nigidius errones vocat, non esse plures quam volgo dicerentur;</TextUnit>
    <TextUnit id="2787" loc="14.1.12">posse enim fieri existimabat ut et alii quidam planetes pari potestate essent, sine quibus recta  atque perpetua observatio perfici non quiret, neque eos tamen cernere homines possent propter exuperantiam vel splendoris vel altitudinis.</TextUnit>
    <TextUnit id="2788" loc="14.1.13">Nam et quaedam, inquit,sidera a quibusdam terris conspiciuntur earumque terrarum hominibus nota sunt; sed eadem ipsa ex alia omni terra non videntur et sunt aliis omnino ignarissima.</TextUnit>
    <TextUnit id="2789" loc="14.1.14">Atque uti demus, inquit, et has tantummodo stellas et ex una parte terrae observari debuisse, quae tandem finis observationis istius fuit et quae tempora satis esse visa sunt ad percipiendum quid praemonstraret aut coetus stellarum aut circuitus aut transitus?</TextUnit>
    <TextUnit id="2790" loc="14.1.15">Nam si isto modo coepta fieri observatio est, ut animadverteretur quo habitu quaque forma quaque positura stellarum aliquis nasceretur, tum deinceps ab ineunte vita fortuna eius et mores et ingenium et circumstantia rerum negotiorumque et ad postremum finis etiam vitae spectaretur eaque omnia, ut usu venerant, litteris mandarentur ac postea longis temporibus, cum ipsae illae eodem in loco eodemque habitu forent, eadem ceteris quoque eventura existimarentur,</TextUnit>
    <TextUnit id="2791" loc="14.1.16">qui eodem illo tempore nati fuissent—si isto, inquit, modo observari coeptum et ex ea observatione conposita quaedam disciplina est, nullo id pacto potest procedere.</TextUnit>
    <TextUnit id="2792" loc="14.1.17">Dicant enim quot tandem annis vel potius quot saeculis orbis hic observationis perfici quiverit.</TextUnit>
    <TextUnit id="2793" loc="14.1.18">Constare quippe inter astrologos dicebat, stellas istas quas erraticas dicerent,  quae esse omnium rerum fatales viderentur, infinito prope et innumerabili numero annorum ad eundem locum, cum eodem abitu simul omnes reverti unde profectae sunt, ut neque ullus observationis tenor neque memoriae ulla effigies litterarum tanto aevo potuerint edurare.</TextUnit>
    <TextUnit id="2794" loc="14.1.19">Atque illud etiam cuimodi esset considerandum putabat, quod aliud stellarum agmen foret quo primum tempore conciperetur homo in utero matris, aliud postea cum in decem mensibus proximis in lucem ederetur, quaerebatque qui conveniret diversam super eodem fieri demonstrationem, si, ut ipsi putarent, alius atque alius earundem stellarum situs atque ductus alias atque alias fortunas daret.</TextUnit>
    <TextUnit id="2795" loc="14.1.20">Sed et nuptiarum tempore, ex quibus liberi quaererentur, atque ipso etiam illo maris et feminae iam declarari coitu oportere dicebat certo quodam et necessario stellarum ordine quales qualique fortuna homines gignerentur; ac multo etiam ante, cum pater ipse atque mater nascerentur, ex eorum genitura debuisse iam tunc prospici quinam olim futuri essent quos hi creaturi forent; et supra longe atque longe per infinitum, ut, si disciplina ista fundamento aliquo veritatis nixa est, centesimo usque abhinc saeculo vel magis primo caeli atque mundi exordio atque inde iam deinceps continua significatione, quotiens generis auctores eiusdem homines nascerentur, stellae istae praemonstrare debuerint qualis qualique fato futurus sit quisquis hodie natus est.</TextUnit>
    <TextUnit id="2796" loc="14.1.21">Quo autem, inquit, pacto credi potest, uniuscuiusque stellarum formae et positionis sortem  atque fortunam uni omnino homini certam destinatamque esse eamque formam post longissima saeculorum spatia restitui, si vitae fortunarumque eiusdem hominis indicia in tam brevibus intervallis per singulos maiorum eius gradus perque infinitum successionum ordinem tam saepe ac tam multipliciter eadem ipsa, non eadem stellarum facie denotantur?</TextUnit>
    <TextUnit id="2797" loc="14.1.22">Quod si id fieri potest eaque diversitas atque varietas admittitur per omnis antiquitatis gradus ad significanda eorum hominum qui post nascentur exordia imparilitas haec turbat observationem omnisque ratio disciplinae confunditur.</TextUnit>
    <TextUnit id="2798" loc="14.1.23">iam vero id minime ferundum censebat, quod non modo casus et eventa quae evenirent extrinsecus, sed consilia quoque ipsa hominum et arbitria et varias voluntates adpetitionesque et declinationes et fortuitos repentinosque in levissimis rebus animorum impetus recessusque moveri agitarique desuper e caelo putarent; tamquam quod forte ire in balneas volueris ac deinde nolueris atque id rursus volueris, non ex aliqua dispari variaque animi agitatione, sed ex necessaria quadam errantium siderum reciprocatione contigerit, ut plane homines non, quod dicitur, λογικὰ ζῶα, sed ludicra et ridenda quaedam neurospasta esse videantur, si nihil sua sponte, nihil arbitratu suo faciunt, sed ducentibus stellis et aurigantibus.</TextUnit>
    <TextUnit id="2799" loc="14.1.24">Ac si, inquit, potuisse praedici adfirmant Pyrrusne rex an Manius Curius proelio victurus esset, cur tandem non de alea quoque ac de calculis et alveolo audent dicere,  quisnam ibi ludentium vincat? An videlicet magna sciunt, parva nesciunt, et minora maioribus inperceptiora sunt?</TextUnit>
    <TextUnit id="2800" loc="14.1.25">Sed si magnitudines rerum sibi vindicant magisque esse perspicuas et facilius comprehendi posse dicunt, volo, inquit, mili respondeant quid in hac totius mundi contemplatione, prae tantis naturae operibus, in tam parvis atque brevibus negotiis fortunisque hominum magnum putent?</TextUnit>
    <TextUnit id="2801" loc="14.1.26">Atque id velim etiam, inquit, ut respondeant: si tam parvum atque rapidum est momentum temporis, in quo homo nascens fatum accipit, ut in eodem illo puncto sub eodem circulo caeli plures simul ad eandem competentiam nasci non queant, et si idcirco gemini quoque non eadem vitae sorte sunt, quoniam non eodem temporis puncto editi sunt peto, inquit, respondeant, cursum illum temporis transvolantis, qui vix cogitatione animi conprehendi potest, quonam pacto aut consulto adsequi queant aut ipsi perspicere et reprehendere, cum in tam praecipiti dierum noctiumque vertigine minima momenta ingentes facere dicant mutationes?</TextUnit>
    <TextUnit id="2802" loc="14.1.27">Ad postremum autem et quid esset quod adversum hoc dici posset requirebat, quod homines utriusque sexus, omnium aetatum, diversis stellarum motibus in vitam editi, regionibus sub quibus geniti sunt longe distantibus, omnes tamen isti, aut hiantibus terris aut labentibus tectis aut oppidorum expugnationibus aut eadem in navi fluctu obruti, eodem genere mortis eodemque ictu temporis universi simul interirent.</TextUnit>
    <TextUnit id="2803" loc="14.1.28">Quod scilicet, inquit, numquam eveniret, si momenta nascendi singulis adtributa suas  unumquidque leges haberent.</TextUnit>
    <TextUnit id="2804" loc="14.1.29">Quod si quaedam, inquit, in hominum morte atque vita etiam diversis temporibus editorum per stellarum pares quosdam postea conventus paria nonnulla et consimilia posse dicunt optingere, cur non aliquando possint omnia quoque paria usu venire, ut existant per huiuscemodi stellarum concursiones et similitudines Socratae simul et Antisthenae et Platones multi genere, forma, ingenio, moribus, vita omni et morte pari? Quod nequaquam, inquit, prorsus fieri potest.</TextUnit>
    <TextUnit id="2805" loc="14.1.30">Non igitur hac causa probe uti queunt adversum hominum impares ortus, interitus pares.</TextUnit>
    <TextUnit id="2806" loc="14.1.31">Illud autem condonare se his dicebat quod non id quoque requireret: si vitae mortisque hominum rerumque humanarum omnium tempus et ratio et causa in caelo et apud stellas foret, quid de muscis aut vermiculis aut echinis, multis aliis minutissimis terra marique animantibus dicerent? An istaec quoque isdem, quibus homines, legibus nascerentur isdemque itidem extinguerentur? ut aut ranunculis quoque et culicibus nascendi fata sint de caelestium siderum motibus adtributa aut, si id non putarent, nulla ratio videretur cur ea siderum vis in hominibus valeret, deficeret in ceteris.</TextUnit>
    <TextUnit id="2807" loc="14.1.32">Haec nos sicca et incondita et propemodum ieiuna oratione adtingimus. Set Favorinus, ut hominis ingenium fuit utque est Graecae facundiae copia simul et venustas, latius ea et amoenius et splendidius et profluentius exequebatur, atque identidem  commonebat ut caveremus ne qua nobis isti sycophantae ad faciendam fidem inreperent, quod viderentur quaedam interdum vera effutire aut spargere.</TextUnit>
    <TextUnit id="2808" loc="14.1.33">Non enim comprehensa, inquit, neque definita neque percepta dicunt, sed lubrica atque ambagiosa coniectatione nitentes, inter falsa atque vera pedetemptim quasi per tenebras ingredientes, eunt et aut multa temptando incidunt repente inprudentes in veritatem aut ipsorum, qui eos consulunt, multa credulitate ducente perveniunt callide ad ea quae vera sunt, et idcirco videntur in praeteritis rebus quan in futuris veritatem facilius imitari. Ista tamen omnia quae aut tenere aut astute vera dicunt, prae ceteris, inquit, quae mentiuntur, pars ea non sit millesima.</TextUnit>
    <TextUnit id="2809" loc="14.1.34">Praeter haec autem quae dicentem Favorinum audivimus, multa etiam memini poetarum veterum testimonia, quibus huiuscemodi ambages fallaciosae confutantur. Ex quibus est Pacuvianum illud:  ';m si quae eventúra sunt provideant, aequiperént Ioui, item Accianum illud:  Nihil (inquit) crédo auguribus, qui aúres verbis dívitant Aliénas, suas ut aúro locupletént domus.</TextUnit>
    <TextUnit id="2810" loc="14.1.35">Idem Favorinus, deterrere volens ac depellere adulescentes a genethliacis istis et quibusdam aliis id genus, qui prodigiosis artibus futura omnia dicturos pollicentur, nullo pacto adeundos eos esse consulendosque huiuscemodi argumentis concludebat:</TextUnit>
    <TextUnit id="2811" loc="14.1.36">Aut  adversa, inquit, eventura dicunt, aut prospera. Si dicunt prospera et fallunt, miser fies frustra expectando; si adversa dicunt et mentiuntur, miser fies frustra timendo; sin vera respondent eaque sunt non prospera, iam inde ex animo miser fies, antequam e fato fias; si felicia promittunt eaque eventura sunt, tum plane duo erunt incommoda: et expectatio te spei suspensum fatigabit et futurum gaudii fructum spes tibi iam praefloraverit. Nullo igitur pacto utendum est istiusmodi hominibus res futuras praesagientibus.</TextUnit>
    <TextUnit id="2812" loc="14.2.2arg">Quem in modum disseruerit Favorinus consultus a me super officio iudicis.</TextUnit>
    <TextUnit id="2813" loc="14.2.1">Quo primum tempore a praetoribus lectus in iudices sum, ut iudicia quae appellantur privata susciperem, libros utriusque linguae de officio iudicis scriptos conquisivi, ut homo adulescens, a poetarum fabulis et a rhetorum epilogis ad iudicandas lites vocatus, rem iudiciariam, quoniam vocis, ut dicitur, vivae penuria erat, ex mutis, quod aiunt, magistris cognoscerem. Atque in dierum quidem diffissionibus conperendinationibusque et aliis quibusdam legitimis ritibus ex ipsa lege Iulia et ex Sabini Masurii et quorundam aliorum iurisperitorum commentariis commoniti et adminiculati sumus.</TextUnit>
    <TextUnit id="2814" loc="14.2.2">In his  autem, quae existere solent, negotiorum ambagibus et in ancipiti rationum diversarum circumstantia nihil quicquam nos huiuscemodi libri iuverunt. Nam.</TextUnit>
    <TextUnit id="2815" loc="14.2.3">etsi consilia iudicibus ex praesentium causarum statu capienda sunt, generalia tamen quaedam praemonita et praecepta sunt, quibus ante causam praemuniri iudex praepararique ad incertos casus futurarum difficultatum debeat, sicut illa mihi tunc accidit inexplicabilis reperiendae sententiae ambiguitas.</TextUnit>
    <TextUnit id="2816" loc="14.2.4">Petebatur apud me pecunia, quae dicebatur data numerataque, sed qui petebat neque tabulis neque testibus id factum docebat et argumentis admodum exilibus nitebatur.</TextUnit>
    <TextUnit id="2817" loc="14.2.5">Sed eum constabat virum esse firme bonum notaeque et expertae fidei et vitae inculpatissimae, multaque et inlustria exempla probitatis sinceritatisque eius expromebantur;</TextUnit>
    <TextUnit id="2818" loc="14.2.6">ilium autem unde petebatur hominem esse non bonae rei vitaque turpi et sordida convictumque volgo in mendaciis plenumque esse perfidiarum et fraudum ostendebatur.</TextUnit>
    <TextUnit id="2819" loc="14.2.7">Is tamen cum suis multis patronis clamitabat probari apud me debere pecuniam datam consuetis modis, expensi latione, mensae rationibus, chirographi exhibitione tabularum obsignatione, testium intercessione,</TextUnit>
    <TextUnit id="2820" loc="14.2.8">ex quibus omnibus si nulla re probaretur, dimitti iam se sane oportere et adversarium de calumnia damnari, quod de utriusque autem vita atque factis diceretur, frustra id fieri atque dici; rem enim de petenda pecunia apud iudicem privatum agi, non apud censores de moribus.</TextUnit>
    <TextUnit id="2821" loc="14.2.9">Tunc ibi amici mei, quos rogaveram in consilium, viri exercitati atque in patrociniis et in operis fori celebres semperque se circumundique distrahentibus causis festinantes, non sedendum diutius ac nihil esse dubium dicebant quin absolvendus foret, quem accepisse pecuniam nulla probatione sollemni docebatur.</TextUnit>
    <TextUnit id="2822" loc="14.2.10">Sed enim ego homines cum considerabam, alterum fidei, alterum probri plenum spurcissimaeque vitae ac defamatissimae, nequaquam adduci potui ad absolvendum.</TextUnit>
    <TextUnit id="2823" loc="14.2.11">Iussi igitur diem diffindi atque inde a subselliis pergo ire ad Favorinum philosophum, quem in eo tempore Romae plurimum sectabar, atque ei de causa ac de hominibus quae apud me dicta fuerant, uti res erat, narro omnia ac peto ut et ipsum illud in quo haerebam, et cetera etiam quae observanda mihi forent in officio iudicis, faceret me ut earum rerum essem prudentior.</TextUnit>
    <TextUnit id="2824" loc="14.2.12">Tum Favorinus, religione illa cunctationis et sollicitudinis nostrae conprobata: Id quidem, inquit, super quo nunc deliberas, videri potest specie tenui parvaque esse. Sed si de omni quoque officio iudicis praeire tibi me vis, nequaquam est vel loci huius vel temporis;</TextUnit>
    <TextUnit id="2825" loc="14.2.13">est enim disceptatio ista multiiugae et sinuosae quaestionis multaque et anxia cura et circumspicientia indigens.</TextUnit>
    <TextUnit id="2826" loc="14.2.14">Namque, ut pauca tibi nunc quaestionum capita adtingam, iam omnium primum hoc de iudicis officio quaeritur: si  iudex forte id sciat, super qua re apud eum litigatur, eaque res uni ei, priusquam agi coepta aut in iudicium deducta sit, ex alio quodam negotio casuve aliquo cognita liquido et comperta sit, neque id tamen in agenda causa probetur, oporteatne eum secundum ea quae sciens venit iudicare, an secundum ea quae aguntur?</TextUnit>
    <TextUnit id="2827" loc="14.2.15">Id etiam, inquit, "quaeri solet, an deceat atque conveniat iudici causa iam cognita, si facultas esse videatur conponendi negotii, officio paulisper iudicis dilato communis amicitiae et quasi pacificatoris partes recipere?</TextUnit>
    <TextUnit id="2828" loc="14.2.16">Atque illud amplius ambigi ac dubitari scio, debeatne iudex inter cognoscendum ea quae dicto quaesitoque opus est dicere et quaerere, etiamsi cuius ea dici quaerique interest neque dicat neque postulet? Patrocinari enim prorsus hoc esse aiunt, non iudicare.</TextUnit>
    <TextUnit id="2829" loc="14.2.17">"Praeter haec super ea quoque re dissentitur, an ex usu exque officio sit iudicis, rem causamque de qua cognoscit interlocutionibus suis ita exprimere consignareque, ut ante sententiae tempus, ex iis quae apud eum in praesens confuse varieque dicuntur, proinde ut quoquo in loco ac tempore movetur, signa et indicia faciat motus atque sensus sui.</TextUnit>
    <TextUnit id="2830" loc="14.2.18">Nam qui iudices, inquit, acres atque celeres videntur, non aliter existimant rem qua de agitur indagari  conprehendique posse, nisi is qui iudicat crebris interrogationibus necessariisque interlocutionibus et suos sensus aperiat et litigantium deprehendat.</TextUnit>
    <TextUnit id="2831" loc="14.2.19">Contra autem qui sedatiores et graviores putantur negant iudicem debere ante sententiam, dum causa utrumque agitatur, quotiens aliqua re proposita motus est, totiens significare quid sentiat. Eventurum enim aiunt, ut, quia pro varietate propositionum argumentorumque alius atque alius motus animi patiendus est, aliter atque aliter eadem in causa eodemque in tempore sentire et interloqui videantur.</TextUnit>
    <TextUnit id="2832" loc="14.2.20">Sed de his, inquit, et ceteris huiuscemodi iudicialis officii tractatibus et nos posthac, cum erit otium, dicere quid sentiamus conabimur et praecepta Aelii Tuberonis super officio iudicis, quae nuperrime legi, recensebimus.</TextUnit>
    <TextUnit id="2833" loc="14.2.21">Quod autem ad pecuniam pertinet quam apud iudicem peti dixisti, suadeo hercle tibi, utare M. Catonis, prudentissimi viri, consilio, qui, in oratione quam Pro L. Turio contra Cn. Gellium dixit, ita esse a maioribus traditum observatumque ait, ut si quod inter duos actum est neque tabulis neque testibus planum fieri possit, tum apud iudicem qui de ea re cognosceret, uter ex his vir melior esset quaereretur et, si pares essent seu boni pariter seu mali, tum illi unde petitur crederetur ac secundum eum iudicaretur.</TextUnit>
    <TextUnit id="2834" loc="14.2.22">In hac  autem causa de qua tu ambigis, optimus est qui petit, unde petitur deterrimus, et res est inter duos acta sine testibus.</TextUnit>
    <TextUnit id="2835" loc="14.2.23">Eas igitur et credas ei qui petit, condemnesque eum de quo petitur, quoniam, sicuti dicis, duo pares non sunt et qui petit melior est.</TextUnit>
    <TextUnit id="2836" loc="14.2.24">Hoc quidem mihi tum Favorinus, ut virum philosophum decuit, suasit.</TextUnit>
    <TextUnit id="2837" loc="14.2.25">Sed maius ego altiusque id esse existimavi quam quod meae aetati et mediocritati conveniret, ut cognovisse et condemnasse de moribus, non de probationibus rei gestae viderer; ut absolverem tamen inducere in animum non quivi et propterea iuravi, mihi non liquere, atque ita iudicatu illo solutus sum.</TextUnit>
    <TextUnit id="2838" loc="14.2.26">Verba ex oratione M. Catonis cuius commeminit Favorinus, haec sunt: Atque ego a maioribus memoria sic accepi: si quis quid alter ab altero peterent, si ambo pares essent, sive boni sive mali essent, quod duo res gessissent uti testes non interessent, illi unde petitur, ei potius credendum esse. Nunc si sponsionem fecissent Gellius cum Turio: 'Ni vir melior esset Gellius quam Turius,' nemo, opinor, tam insanus esset qui iudicaret meliorem esse Gellium quam Turium; si non melior Gellius est Turio, potius oportet credi unde petitur.</TextUnit>
    <TextUnit id="2839" loc="14.3.3arg">An aemuli offensique inter sese fuerint Xenophon et Plato.</TextUnit>
    <TextUnit id="2840" loc="14.3.1">Qui de Xenophontis Platonisque vita et moribus pleraque omnia exquisitissime scripsere, non afuisse ab eis motus quosdam tacitos et occultos simultatis aemulationisque mutuae putaverunt et eius rei argumenta quaedam coniectaria ex eorum scriptis protulerunt.</TextUnit>
    <TextUnit id="2841" loc="14.3.2">Ea sunt profecto huiuscemodi: quod neque a Platone in tot numero libris mentio usquam facta sit Xenophontis neque item contra ab eo in suis libris Platonis, quamquam uterque ac maxime Plato complurium Socratis sectatorum in sermonibus quos scripsit commermerit.</TextUnit>
    <TextUnit id="2842" loc="14.3.3">Id etiam esse non sincerae neque amicae voluntatis indicium crediderunt, quod Xenophon inclito illi operi Platonis, quod de optimo statu reipublicae civitatisque administrandae scriptum est, lectis ex eo duobus fere libris qui primi in volgus exierant, opposuit contra conscripsitque diversum regiae administrationis genus, quod παιδείας κύρου inscriptum est.</TextUnit>
    <TextUnit id="2843" loc="14.3.4">Eo facto scriptoque eius usque adeo permotum esse Platonem ferunt, ut quodam in libro, mentione Cyri regis habita, retractandi levandique eius operis gratia, virum quidem Cyrum navum et strenuum fuisse dixerit, παιδείας δὲ οὐκ ὀρθῶς ἧφθαι τὸ παράπαν; haec enim verba sunt de Cyro Platonis.</TextUnit>
    <TextUnit id="2844" loc="14.3.5">Praeterea putant id quoque ad ista, quae dixi,  accedere: quod Xenophon, in libris quos dictorum atque factorum Socratis commentarios composuit, negat Socraten de caeli atque naturae causis rationibusque umquam disputavisse, ac ne disciplinas quidem ceteras, quae μαθήματα Graeci appellant, quae ad bene beateque vivendum non pergerent, aut attigisse aut comprobasse, idcircoque turpiter eos mentiri dicit, qui dissertationes istiusmodi Socrati adtribuerent.</TextUnit>
    <TextUnit id="2845" loc="14.3.6">Hoc autem, inquiunt, Xenophon cum scripsit, Platonem videlicet notat, in cuius libris Socrates physica et musica et geometrica disserit.</TextUnit>
    <TextUnit id="2846" loc="14.3.7">Sed enim de viris optimis et gravissimis si credendum hoc aut suspicandum fuit, causam equidem esse arbitror non obtrectationis nec invidiae neque de gloria maiore parienda certationis; haec enim procul a moribus philosophiae absunt, in quibus illi duo omnium iudicio excelluerunt. Quae igitur est opinionis istius ratio?</TextUnit>
    <TextUnit id="2847" loc="14.3.8">Haec profecto est: aequiperatio ipsa plerumque et parilitas virtutum inter sese consimilium, etiamsi contentionis studium et voluntas abest, speciem tamen aemulationis creat.</TextUnit>
    <TextUnit id="2848" loc="14.3.9">Nam cum ingenia quaedam magna duorum pluriumve in eiusdem rei studio inlustrium aut pari sunt fama aut proxima, oritur apud diversos favisores eorum industriae laudisque aestumandae contentio.</TextUnit>
    <TextUnit id="2849" loc="14.3.10">Tum postea ex alieno certamine ad eos quoque ipsos contagium certationis adspirat cursusque eorum ad eandem virtutis calcem pergentium, quando est compar vel ambiguus, in aemulandi  suspiciones non suo, sed faventium studio delabitur.</TextUnit>
    <TextUnit id="2850" loc="14.3.11">Proinde igitur et Xenophon et Plato, Socraticae amoenitatis duo lumina, certare aemularique inter sese existimati sunt, quia de his apud alios uter esset exsuperantior certabatur et quia duae eminentiae, cum simul iunctae in arduum nituntur, simulacrum quoddam contentionis aemulae pariunt.</TextUnit>
    <TextUnit id="2851" loc="14.4.4arg">Quod apte Chrysippus et graphice imaginem Iustitiae modulis coloribusque verborum depinxit.</TextUnit>
    <TextUnit id="2852" loc="14.4.1">CONDIGNE mehercule et condecore Chrysippus, in librorum qui inscribuntur περὶ καλοῦ καὶ ̔ηδονῆς primo, os et oculos Iustitiae vultumque eius severis atque venerandis verborum coloribus depinxit.</TextUnit>
    <TextUnit id="2853" loc="14.4.2">Facit quippe imaginem Iustitiae fierique solitam esse dicit a pictoribus rhetoribusque antiquioribus ad hunc ferme modum: Forma atque filo virginali, aspectu vehementi et formidabili, luminibus oculorum acribus, neque humilis neque atrocis, sed reverendae cuiusdam tristitiae dignitate.</TextUnit>
    <TextUnit id="2854" loc="14.4.3">Ex imaginis autem istius significatione intellegi voluit, iudicem, qui Iustitiae antistes est, oportere esse grave, sanctum, severum, incorruptum, inadulabilem contraque improbos nocentesque inmisericordem atque inexorabilem erectumque et arduum ac potentem, vi et maiestate aequitatis veritatisque terrificum.</TextUnit>
    <TextUnit id="2855" loc="14.4.4">Verba ipsa Chrysippi de Iustitia scripta haec  sunt: παρθένος δὲ εἶναι λέγεται κατὰ σύμβολον τοῦ ἀδιάφθορος εἶναι καὶ μηδαμῶς ἐνδιδόναι τοῖς κακούργοις, μηδὲ προσίεσθαι μήτε τοὺς ἐπιεικεῖς λόγους μήτε παραίτησιν καὶ δέησιν μήτε κολακείαν μήτε ἄλλο μηδὲν τῶν τοιούτων: οἷς ἀκολούθως καὶ σκυθρωπὴ γράφεται καὶ συνεστηκὸς ἔχουσα τὸ πρόσωπον καὶ ἔντονον καὶ δεδορκὸς βλέπουσα, ὥστε τοῖς μὲν ἀδίκοις φόβον ἐμποεῖν, τοῖς δὲ δικαίοις θάρσος: τοῖς μὲν προσφιλοῦς ὄντος τοῦ τοιούτου προσώπου, τοῖς δὲ ἑτέροις προσάντους.</TextUnit>
    <TextUnit id="2856" loc="14.4.5">Haec verba Chrysippi eo etiam magis ponenda existimavi, ut prompta ad considerandum iudicandumque sint, quoniam legentibus ea nobis delicatiorum quidam disciplinarum philosophi, Saevitiae imaginem istam esse, non Iustitiae, dixerunt.</TextUnit>
    <TextUnit id="2857" loc="14.5.5arg">Lis atque contentio grammaticorum Romae inlustrium enarrata, super casu vocativo vocabuli quod est egregius.</TextUnit>
    <TextUnit id="2858" loc="14.5.1">DEFESSUS ego quondam diutina commentatione laxandi levandique animi gratia in Agrippae campo deambulabam. Atque ibi duos forte grammaticos conspicatus non parvi in urbe Roma nominis, certationi eorum acerrimae adfui, cum alter in casu  vocativo vir egregi dicendum contenderet, alter vir egregie.</TextUnit>
    <TextUnit id="2859" loc="14.5.2">Ratio autem eius, qui egregi oportere dici censebat, huiuscemodi fuit: Quaecumque, inquit, nomina seu vocabula recto casu numero singulari 'us' syllaba finiuntur, in quibus ante ultimam syllabam posita est i littera, ea omnia casu vocativo i littera terminantur, ut 'Caelius Caeli,' 'modius modi,' tertius terti,' 'Accius Acci,' 'Titius Titi' et similia omnia; sic igitur ' egregius,' quoniam 'us' syllaba in casu nominandi finitur eamque syllabam praecedit i littera, habere debebit in casu vocandi i litteram extremam et idcirco 'egregi, 'non 'egregie,' rectius dicetur. Nam 'divus' et 'rivus' et 'clivus' non 'us' syllaba terminantur, sed ea quae per duo u scribenda est, propter cuius syllabae sonum declarandum reperta erat nova littera, quae 'digamma' appellabatur.</TextUnit>
    <TextUnit id="2860" loc="14.5.3">Hoc ubi ille alter audivit, O, inquit, egregie grammatice vel, si id mavis, egregissime, die, oro te, 'inscius' et 'impius' et 'sobrius' et 'ebrius' et 'proprius' et 'propitius' et 'anxius' et 'contrarius,' quae ' us' syllaba finiuntur, in quibus ante ultimam syllabam i littera est, quem casum vocandi habent? Me enim pudor et verecundia tenent, pronuntiare ea secundum tuam definitionem.</TextUnit>
    <TextUnit id="2861" loc="14.5.4">Sed cum ille paulisper oppositu horum vocabulorum commotus reticuisset et mox tamen se conlegisset eandemque illam quam definierat regulam retineret  et propugnaret diceretque et proprium et propitium et anxium et contrarium itidem in casu vocativo dicendum, ut adversarius et extrarius diceretur; inscium quoque et impium et ebrium et sobrium insolentius quidem paulo, sed rectius per i litteram, non per e, in eodem casu pronuntiandum, eaque inter eos contentio longius duceretur, non arbitratus ego operae pretium esse eadem istaec diutius audire, clamantes conpugnantesque illos reliqui.</TextUnit>
    <TextUnit id="2862" loc="14.6.6arg">Cuimodi sint quae speciem doctrinarum habeant, sed neque delectent neque utilia sint; atque inibi de vocabulis singularum urbium regionumque inmutatis.</TextUnit>
    <TextUnit id="2863" loc="14.6.1">HOMO nobis familiaris, in litterarum cultu non ignobilis magnamque aetatis partem in libris versatus Adiutum, inquit, ornatumque volo ire Noctes tuas; et simul dat mihi librum grandi volumine doctrinae omnigenus, ut ipse dicebat, praescatentem, quem sibi elaboratum esse ait ex multis et variis et remotis lectionibus, ut ex eo sumerem quantum liberet rerum memoria dignarum. Accipio cupidus et libens,</TextUnit>
    <TextUnit id="2864" loc="14.6.2">tamquam si copiae cornum nactus essem, et recondo me penitus, ut sine arbitris legam.</TextUnit>
    <TextUnit id="2865" loc="14.6.3">At quae ibi scripta erant, pro Iuppiter, mera miracula! quo nomine fuerit qui primus grammaticus appellatus est; et quot fuerint Pythagorae nobiles, quot Hippocratae; et cuiusmodi fuisse  Homerus dicat in Ulixis domo λαύρην; et quam ob causam Telemachus cubans iunctim sibi cubantem Pisistratum non manu adtigerit, sed pedis ictu excitarit; et Euryclia Telemachum quo genere claustri incluserit; et quapropter idem poeta rosam non norit, oleum ex rosa norit. Atque illud etiam scriptum fuit, quae nomina fuerint sociorum Ulixis, qui a Scylla rapti laceratique sunt; utrum ἐν τῇ ἔσω θαλάσσῃ Ulixes erraverit κατ' ̓αρίσταρχον an ἐν τῇ ἔξω κατὰ κράτητα; item etiam istic scriptum fuit, qui sint apud Homerum versus isopsephi;</TextUnit>
    <TextUnit id="2866" loc="14.6.4">et quorum ibi nominum παραστιχίς reperiatur; et quis adeo versus sit, qui per singula vocabula singulis syllabis increscat; ac deinde qua ratione dixerit singulas pecudes in singulos annos terna parere; et ex quinque operimentis quibus Achillis clipeus munitus est, quod factum ex auro est summum sit an medium, et praeterea quibus urbibus regionibusque vocabula iam mutata sint, quod Boeotia ante appellata fuerit Aonia, quod Aegyptus Aeria, quod Creta quoque eodem nomine Aeria dicta sit, quod Attice ̓ακτή, quod Corinthus Ephyre, quod Macedonia ̓ημαθία, quod Thessalia αἱμονία, quod Tyros Sarra, quod Thracia ante Sithonia dicta sit, quod Paestum ποσειδώνιον.</TextUnit>
    <TextUnit id="2867" loc="14.6.5">Haec item atque alia multa istiusmodi scripta in eo libro fuerunt. Quem cum statim properans redderem: ̓́οναιό  σου, inquam, doctissime virorum, ταύτης τῆς πολυμαθίας et librum hunc opulentissimum recipe, nil prosus ad nostras paupertinas litteras congruentem. Nam meae Noctes, quas instructum ornatumque isti, de uno maxime illo versu Homeri quaerunt, quem Socrates prae omnibus semper rebus sibi esse cordi dicebat:  ̔́οττι τοι ἐν μεγάροισι κακόν τ' ἀγαθόν τε τέτυκται.</TextUnit>
    <TextUnit id="2868" loc="14.7.7arg">Quod M. Varro Cn. Pompeio, consuli primum designato, commentarium dedit, quem appellavit ipse εἰσαγωγικόν, de officio senatus habendi.</TextUnit>
    <TextUnit id="2869" loc="14.7.1">GNAEO POMPEIO consulatus primus cum M. Crasso designatus est.</TextUnit>
    <TextUnit id="2870" loc="14.7.2">Eum magistratum Pompeius cum initurus foret, quoniam per militiae tempora senatus habendi consulendique, rerum expers urbanarum fuit, M. Varronem, familiarem suum, rogavit uti commentarium faceret εἰσαγωγικόν—sic enim Varro ipse appellat—, ex quo disceret quid facere dicereque deberet, cum senatum consuleret.</TextUnit>
    <TextUnit id="2871" loc="14.7.3">Eum librum commentarium, quem super ea re Pompeio fecerat, perisse Varro ait in litteris quas ad Oppianum  dedit, quae sunt in libro Epistolicarum Quaestionum quarto, in quibus litteris, quoniam quae ante scripserat non comparebant, docet rursum multa ad eam rem ducentia.</TextUnit>
    <TextUnit id="2872" loc="14.7.4">Primum ibi ponit qui fuerint per quos more maiorum senatus haberi soleret eosque nominat: dictatorem, consules, praetores, tribunos plebi, interregem, praefectum urbi, neque alii praeter hos ius fuisse dixit facere senatusconsultum, quotiensque usus venisset ut omnes isti magistratus eodem tempore Romae essent, tum quo supra ordine scripti essent, qui eorum prior aliis esset, ei potissimum senatus consulendi ius fuisse ait,</TextUnit>
    <TextUnit id="2873" loc="14.7.5">deinde extraordinario iure tribunos quoque militares, qui pro consulibus fuissent, item decemviros, quibus imperium consulare tum esset, item triumviros reipublicae constituendae causa creatos ius consulendi senatum habuisse.</TextUnit>
    <TextUnit id="2874" loc="14.7.6">Postea scripsit de intercessionibus dixitque intercedendi ne senatusconsultum fieret ius fuisse iis solis qui eadem potestate qua ii qui senatusconsultum facere vellent maioreve essent.</TextUnit>
    <TextUnit id="2875" loc="14.7.7">Tum adscripsit de locis in quibus senatusconsultum fieri iure posset, docuitque confirmavitque, nisi in loco per augurem constitute, quod  templum appellaretur, senatusconsultum factum esset, iustum id non fuisse. Propterea et in curia Hostilia et in Pompeia et post in Iulia, cum profana ea loca fuissent, templa esse per augures constituta, ut in iis senatusconsulta more maiorum iusta fieri possent. Inter quae id quoque scriptum reliquit, non omnes aedes sacras templa esse ac ne aedem quidem Vestae templum esse.</TextUnit>
    <TextUnit id="2876" loc="14.7.8">Post haec deinceps dicit senatusconsultum ante exortum aut post occasum solem factum ratum non fuisse, opus etiam censorium fecisse existimatos per quos eo tempore senatusconsultum factum esset.</TextUnit>
    <TextUnit id="2877" loc="14.7.9">Docet deinde inibi multa: quibus diebus habere senatum ius non sit; immolareque hostiam prius auspicarique debere, qui senatum habiturus esset, de rebusque divinis prius quam humanis ad senatum referendum esse; tum porro referri oportere aut infinite de republica aut de singulis rebus finite; senatusque consultum fieri duobus modis: aut per discessionem, si consentiretur, aut, si res dubia esset, per singulorum sententias exquisitas; singulos autem  debere consuli gradatim incipique a consulari gradu. Ex quo gradu semper quidem antea primum rogari solitum, qui princeps in senatum lectus esset; tum autem, cum haec scriberet, novum morem institutum refert per ambitionem gratiamque, ut is primus rogaretur quem rogare vellet qui haberet senatum, dum is tamen ex gradu consulari esset.</TextUnit>
    <TextUnit id="2878" loc="14.7.10">Praeter haec de pignore quoque capiendo disserit deque multa dicenda senatori qui, cum in senatum venire deberet, non adesset.</TextUnit>
    <TextUnit id="2879" loc="14.7.11">Haec et alia quaedam id genus in libro quo supra dixi M. Varro epistula ad Oppianum scripta executus est.</TextUnit>
    <TextUnit id="2880" loc="14.7.12">Sed quod ait senatusconsultum duobus modis fieri solere, aut conquisitis sententiis aut per discessionem, parum convenire videtur cum eo quod Ateius Capito in Coniectaneis scriptum reliquit.</TextUnit>
    <TextUnit id="2881" loc="14.7.13">Nam in libro VIIII. Tuberonem dicere ait nullum senatusconsultum fieri posse non discessione facta, quia in omnibus senatusconsultis, etiam in iis quae per relationem fierent, discessio esset necessaria, idque ipse Capito verum esse adfirmat. Sed de hac omni re alio in loco plenius accuratiusque nos memini scribere.</TextUnit>
    <TextUnit id="2882" loc="14.8.8arg">Quaesitum esse dissensumque an praefectus Latinarum causa creatus ins senatus convocandi consulendique habeat.</TextUnit>
    <TextUnit id="2883" loc="14.8.1">PRAEFECTUM urbi Latinarum causa relictum senatum habere posse Iunius negat, quoniam ne senator quidem sit neque ius habeat sententiae dicendae, cum ex ea aetate praefectus fiat quae non sit senatoria.</TextUnit>
    <TextUnit id="2884" loc="14.8.2">M. autem Varro in quarto Epistolicarum Quaestionum et Ateius Capito in coniectaneorum VIII., ius esse praefecto senatus habendi dicunt; deque ea re adsensum esse Capito Varronem Tuberoni contra sententiam Iunii refert: Nam et tribunis, inquit, plebis senatus habendi ius erat, quamquam senatores non essent ante Atinium plebiscitum.</TextUnit>
    <TextUnit id="2885" loc="15.1.1arg">Quod in Quinti Claudii Annalibus scriptum est lignum alumine oblitum non ardere.</TextUnit>
    <TextUnit id="2886" loc="15.1.1">DECLAMAVERAT Antonius Iulianus rhetor, praeterquam semper alias, tum vero nimium quantum delectabiliter et feliciter. Sunt enim ferme scholasticae istae declamationes eiusdem hominis eiusdemque facundiae, non eiusdem tamen cotidie felicitatis.</TextUnit>
    <TextUnit id="2887" loc="15.1.2">Nos ergo familiares eius circumfusi undique eum prosequebamur domum, cum inde subeuntes montem Cispium conspicimus insulam quandam occupatam igni multis arduisque tabulatis editam et propinqua iam omnia flagrare vasto incendio.</TextUnit>
    <TextUnit id="2888" loc="15.1.3">Tum quispiam ibi ex comitibus Iuliani: Magni, inquit, reditus urbanorum praediorum, sed pericula sunt longe maxima. Si quid autem posset remedii fore, ut ne tam adsidue domus Romae arderent, venum hercle dedissem res rusticas et urbicas emissem.</TextUnit>
    <TextUnit id="2889" loc="15.1.4">Atque illi Iulianus laeta, ut mos eius fuit, inter fabulandum venustate: Si Annalem, inquit, undevicensimum Q. Claudi legisses, optumi et sincerissimi scriptoris, docuisset te profecto Archelaus, regis Mitridati praefectus, qua medella quaque sollertia ignem defenderes, ut ne  ulla tua aedificatio e ligno correpta atque insinuata flammis arderet.</TextUnit>
    <TextUnit id="2890" loc="15.1.5">Percontatus ego sum quid esset illud mirum Quadrigarii.</TextUnit>
    <TextUnit id="2891" loc="15.1.6">Repetit: In eo igitur libro scriptum inveni, cum obpugnaret L. Sulla in terra Attica Piraeum et contra Archelaus regis Mitridati praefectus ex eo oppido propugnaret, turrim ligneam defendendi gratia structam, cum ex omni latere circumplexa igni foret, ardere non quisse, quod alumine ab Archelao oblita fuisset.</TextUnit>
    <TextUnit id="2892" loc="15.1.7">Verba Quadrigarii ex eo libro haec sunt: Cum Sulla conatus esset tempore magno, eduxit copias, ut Archelai turrim unam quam ille interposuit ligneam incenderet. Venit, accessit, ligna subdidit, submovit Graecos, ignem admovit; satis sunt diu conati, numquam quiverunt incendere, ita Archelaus omnem materiam obleverat alumine, quod Sulla atque milites mirabantur, et postquam non succendit, reduxit copias.</TextUnit>
    <TextUnit id="2893" loc="15.2.2arg">Quod Plato in libris quos De Legibus composuit largiores laetioresque in conviviis invitatiunculas vini non inutiles esse existimavit.</TextUnit>
    <TextUnit id="2894" loc="15.2.1">Ex insula Creta quispiam aetatem Athenis agens Platonicum sese philosophum dicebat et viderier gestibat.</TextUnit>
    <TextUnit id="2895" loc="15.2.2">Erat autem nihili homo et nugator atque in  Graecae facundiae gloria iactabundus et praeterea vini libidine adusque ludibria ebriosus.</TextUnit>
    <TextUnit id="2896" loc="15.2.3">Is in conviviis iuvenum, quae agitare Athenis hebdomadibus lunae sollemne nobis fuit, simulatque modus epulis factus et utiles delectabilesque sermones coeperant, tum, silentio ad audiendum petito, loqui coeptabat atque id genus vili et incondita verborum caterva hortabatur omnes ad bibendum, idque se facere ex decreto Platonico praedicabat, tamquam Plato in libris quos De Legibus composuit laudes ebrietatis copiosissime scripsisset utilemque esse eam bonis ac fortibus viris censuisset; ac simul inter eiusmodi orationem crebris et ingentibus poculis ingenium omne ingurgitabat, fomitem esse quendam dicens et ignitabulum ingenii virtutisque, si mens et corpus hominis vino flagraret.</TextUnit>
    <TextUnit id="2897" loc="15.2.4">Sed enim Plato in primo et secundo De Legibus non, ut ille nebulo opinabatur, ebrietatem istam turpissimam quae labefacere et inminuere hominum mentes solet laudavit, sed hanc largiorem paulo iucundioremque vini invitationem, quae fieret sub quibusdam quasi arbitris et magistris conviviorum sobriis, non inprobavit.</TextUnit>
    <TextUnit id="2898" loc="15.2.5">Nam et modicis honestisque inter bibendum remissionibus refici integrarique animos ad instauranda sobrietatis officia existumavit reddique eos sensim laetiores atque ad intentiones rursum capiendas fieri habiliores, et simul, si qui penitus in his adfectionum cupiditatumque errores inessent, quos  aliquis pudor reverens concelaret, ea omnia sine gravi periculo, libertate per vinum data detegi et ad corrigendum medendumque fieri oportuniora.</TextUnit>
    <TextUnit id="2899" loc="15.2.6">Atque hoc etiam Plato ibidem dicit, non defugiendas esse neque respuendas huiuscemodi exercitationes adversum propulsandam vini violentiam neque ullum umquam continentem prorsum ac temperantem satis fideliter visum esse, cuius vita victusque non inter ipsa errorum pericula et in mediis voluptatum inlecebris explorata sit.</TextUnit>
    <TextUnit id="2900" loc="15.2.7">Nam cui libentiae gratiaeque omnes conviviorum incognitae sint quique illarum omnino expers sit, si eum forte ad participandas eiusmodi voluptates aut voluntas tulerit aut casus induxerit aut necessitas compulerit, deleniri plerumque et capi, neque mentem animumque eius consistere, sed vi quadam nova ictum labascere.</TextUnit>
    <TextUnit id="2901" loc="15.2.8">Congrediendum igitur censuit et, tamquam in acie quadam, cum voluptariis rebus cumque ista vini licentia comminus decernendum, ut adversum eas non fuga simus tuti nec absentia, sed vigore animi et constanti praesentia moderatoque usu temperantiam continentiamque tueamur et calefacto simul refotoque animo, si quid in eo vel frigidae tristitiae vel torpentis verecundiae fuerit, deluamus.</TextUnit>
    <TextUnit id="2902" loc="15.3.3arg">Quid M. Cicero de particula ista senserit scripseritque quae praeposita est verbis aufugio et aufero; et an in verbo autumo eadem istaec praepositio esse videri debeat.</TextUnit>
    <TextUnit id="2903" loc="15.3.1">LEGIMUS librum M. Ciceronis qui inscriptus est Orator.</TextUnit>
    <TextUnit id="2904" loc="15.3.2">In eo libro Cicero, cuin dixisset verba haec aufugio et aufero composita quidem esse ex praepositione ab et ex verbis fugio et fero, sed eam praepositionem, quo fieret vox pronuntiatu audituque lenior, versam mutatamque esse in au syllabam coeptumque esse dici aufugio et aufero pro abfugio et abfero—</TextUnit>
    <TextUnit id="2905" loc="15.3.3">cum haec, inquam, ita dixisset, tum postea ibidem super eadem particula ita scripsit: Haec, intuit, praepositio praeter haec duo verba nullo alio in verbo reperietur.</TextUnit>
    <TextUnit id="2906" loc="15.3.4">Invenimus autem in conmentario Nigidiano, verbum autumo compositum ex ab praepositione et verbo aestumo dictunque intercise autumo quasi abaestumo, quod significaret totum aestumo, tamquam abnumero.</TextUnit>
    <TextUnit id="2907" loc="15.3.5">Sed, quod sit cum honore multo dictum P. Nigidii, hominis eruditissimi, audacius hoc argutiusque esse videtur quam verius.</TextUnit>
    <TextUnit id="2908" loc="15.3.6">Autumo enim non id solum significat, aestumo, sed et dico et opinor et censeo, cum quibus verbis praepositio ista neque cohaerentia vocis neque  significatione sententiae convenit.</TextUnit>
    <TextUnit id="2909" loc="15.3.7">Praeterea vir acerrimae in studio litterarum diligentiae M. Tullius non sola esse haec duo verba dixisset, si reperiri posset ullum tertium.</TextUnit>
    <TextUnit id="2910" loc="15.3.8">Sed illud magis inspici quaerique dignum est, versane sit et mutata ab praepositio in au syllabam propter lenitatem vocis, an potius au particula sua sit propria origine et proinde ut pleraeque aliae praepositiones a Graecis, ita haec quoque inde accepta sit; sicuti est in illo versu Homeri:  αὐέρυσαν μὲν πρῶτα καὶ ἔσφαξαν καὶ ἔδειραν, et:  ̓́αβρομοι, αὐίαχοι.</TextUnit>
    <TextUnit id="2911" loc="15.4.4arg">Historia de Ventidio Basso, ignobili homine, quem primum de Parthis triumphasse memoriae traditum est.</TextUnit>
    <TextUnit id="2912" loc="15.4.1">IN sermonibus nuper fuit seniorum hominum et eruditorum, multos in vetere memoria altissimum dignitatis gradum ascendisse ignobilissimos prius homines et despicatissimos.</TextUnit>
    <TextUnit id="2913" loc="15.4.2">Nihil adeo de quoquam tantae admirationi fuit, quantae fuerunt quae de Ventidio Basso scripta sunt:</TextUnit>
    <TextUnit id="2914" loc="15.4.3">eum Picentem fuisse genere et loco humili; et matrem eius a Pompeio  Strabone, Pompei Magni patre, bello sociali, quo Asculanos subegit, captam cum ipso esse; mox triumphante Pompeio Strabone eum quoque puerum inter ceteros ante currum imperatoris sinu matris vectum esse; post, cum adolevisset, victum sibi aegre quaesisse eumque sordide invenisse comparandis mulis et vehiculis, quae magistratibus qui sortiti provincias forent praebenda publice conduxisset. In isto quaestu notum esse coepisse C. Caesari et cum eo profectum esse in Gallias. Tum, quia in ea provincia satis naviter versatus esset et deinceps civili bello mandata sibi pleraque inpigre et strenue fecisset, non modo in amicitiam Caesaris, sed ex ea in amplissimum quoque ordinem pervenisse; mox tribunum quoque plebi ac deinde praetorem creatum atque in eo tempore iudicatum esse a senatu hostem cum M. Antonio; post vero coniunctis partibus non pristinam tantum dignitatem reciperasse, sed pontificatum ac deinde consulatum quoque adeptum esse, eamque rem tam intoleranter tulisse populum Romanum, qui Ventidium Bassum meminerat curandis mulis victitasse, ut vulgo per vias urbis versiculi proscriberentur:   Concúrrite omnes aúgures, harúspices! Porténtum inusitátum conflatúm est recens; Nam múlas qui fricábat, consul fáctus est.</TextUnit>
    <TextUnit id="2915" loc="15.4.4">Eundem Bassum Suetonius Tranquillus praepositum esse a M. Antonio provinciis orientalibus Parthosque in Syriam introrumpentis tribus ab eo proelis fusos scribit, eumque primum omnium de Parthis triumphasse et morte obita publico funere sepultum esse.</TextUnit>
    <TextUnit id="2916" loc="15.5.5arg">Verbum profligo a plerisque dici inproprie insciteque.</TextUnit>
    <TextUnit id="2917" loc="15.5.1">SICUT alia verba pleraque, ignoratione et inscitia improbe dicentium quae non intellegant, deflexa ac depravata sunt a ratione recta et consuetudine, ita huius quoque verbi, quod est profligo, significatio versa et corrupta est.</TextUnit>
    <TextUnit id="2918" loc="15.5.2">Nam cum ab adfligendo et ad perniciem interitumque deducendo inclinatum id tractumque sit, semperque eo verbo qui diligenter locuti sunt ita usi sint, ut profligare dicerent prodigere et deperdere profligatasque res quasi proflictas perditas appellarent, nunc audio aedificia et templa et alia fere multa quae prope absoluta adfectaque sunt in nrofligato esse dici ipsaque esse iam profligata.</TextUnit>
    <TextUnit id="2919" loc="15.5.3">Quapropter urbanissime respondisse praetorem, non indoctum virum, barunculo cuidam ex advocatorum turba, Sulpicius Apollinaris in quadam epistula scriptum  reliquit.</TextUnit>
    <TextUnit id="2920" loc="15.5.4">Nam cum ille, inquit, rabula audaculus ita postulasset verbaque ita fecisset: 'Omnia, vir clarissime, negotia de quibus te cogniturum esse hodie dixisti diligentia et velocitate tua profligata sunt, unum id solum relictum est, de quo, rogo, audias,' tum praetor satis ridicule: 'An illa negotia de quibus iam cognovisse me dicis profligata sint equidem nescio; hoc autem negotium quod in te incidit, procul dubio, sive id audiam sive non audiam, profligatum est.'</TextUnit>
    <TextUnit id="2921" loc="15.5.5">Quod significare autem volunt qui profligatum dicunt, hi qui Latine locuti sunt non profligatum, sed adfectum dixerunt, sicuti M. Cicero in oratione, quam habuit De Provinciis Consularibus.</TextUnit>
    <TextUnit id="2922" loc="15.5.6">Eius verba haec sunt: Bellum adfectum videmus et, vere ut dicam, paene confectum.</TextUnit>
    <TextUnit id="2923" loc="15.5.7">Item infra: Nam ipse Caesar quid est quod in ea provincia commorari velit, nisi ut ea quae per eum adfecta sunt, perfecta reipublicae tradat?</TextUnit>
    <TextUnit id="2924" loc="15.5.8">Idem Cicero in Oeconomico: Cum vero adfecta iam prope aestate uvas a sole mitescere tempus est.</TextUnit>
    <TextUnit id="2925" loc="15.6.6arg">In libro M. Ciceronis De Gloria secundo manifestum erratum, in ea parte in qua scriptum est super Hectore et Aiace.</TextUnit>
    <TextUnit id="2926" loc="15.6.1">IN libro M. Tulli, qui est secundus De Gloria, manifestus error est non magnae rei, quem errorem  esse possit cognoscere non aliquis eruditorum, sed qui tantum legerit ̔ομήρου τὸ η'.</TextUnit>
    <TextUnit id="2927" loc="15.6.2">Quamobrem non tam id mirabamur errasse in ea re M. Tullium, quam non esse animadversum hoc postea correctumque vel ab ipso vel a Tirone, liberto eius, diligentissimo homine et librorum patroni sui studiosissimo.</TextUnit>
    <TextUnit id="2928" loc="15.6.3">Ita enim scriptum in eo libro est: "Apud eundem poetam Aiax cum Hectore congrediens depugnandi causa agit ut sepeliatur, si sit forte victus, declaratque se velle ut suum tumulum multis etiam post saeculis praetereuntes sic loquantur:  Hic situs est vitae iampridem lumina linquens, Qui quondam Hectoreo perculsus concidit ense. Fabitur haec aliquis, mea semper gloria vivet.</TextUnit>
    <TextUnit id="2929" loc="15.6.4">Huius autem sententiae versus, quos Cicero in linguam Latinam vertit, non Aiax apud Homerum dicit neque Aiax agit ut sepeliatur, sed Hector dicit et Hector de sepultura agit, priusquam sciat an Aiax secum depugnandi causa congressurus sit.</TextUnit>
    <TextUnit id="2930" loc="15.7.7arg">Observatum esse in senibus quod annum fere aetatis tertium et sexagesimum agant aut laboribus aut interitu aut clade aliqua insignitum; atque inibi super eadem observatione exemplum adpositum epistulae divi Augusti ad Gaium filium.</TextUnit>
    <TextUnit id="2931" loc="15.7.1">OBSERVATUM in multa hominum memoria expertumque est, senioribus plerisque omnibus sexagesimum  tertium vitae annum cum periculo et clade aliqua venire aut corporis morbique gravioris aut vitae interitus aut animi aegritudinis.</TextUnit>
    <TextUnit id="2932" loc="15.7.2">Propterea, qui rerum verborumque istiusmodi studio tenentur eum aetatis annum appellant κλιμακτηρικόν.</TextUnit>
    <TextUnit id="2933" loc="15.7.3">Nocte quoque ista proxima superiore, cum librum Epistularum divi Augusti, quas ad Gaium nepotem suum scripsit, legeremus duceremurque elegantia orationis neque morosa neque anxia, sed facili hercle et simplici, id ipsum in quadam epistula super eodem anno scriptum offendimus; eiusque epistula exemplum hoc est:  "IX. Kal. Octobris. Ave, mi Gai, meus asellus iucundissimus, quem semper medius fidius desidero, cum a me abes. Set praecipue diebus talibus, qualis est hodiernus, oculi mei requirunt meum Gaium, quem, ubicumque hoc die fuisti, spero laetum et bene valentem celebrasse quartum et sexagesimum natalem meum. Nam, ut vides, κλιμακτῆρα communem seniorum omnium tertium et sexagesimum annum evasimus. Deos autem oro ut mihi quantumcumque superest temporis, id salvis nobis traducere liceat in statu reipublicae felicissimo, ἀνδραγαθούντων ὑμῶν καὶ διαδεχομένων stationem meam.</TextUnit>
    <TextUnit id="2934" loc="15.8.8arg">Locus ex oratione Favoni, veteris oratoris, de cenarum atque luxuriae obprobratione, qua usus est cum legem Liciniam de sumptu minuendo suasit.</TextUnit>
    <TextUnit id="2935" loc="15.8.1">CUM legeremus orationem veterem Favoni, non indiserti viri, qua oratione totum, ut meminisse possemus odio esse hercle istiusmodi sumptus atque victus, perdidicimus.</TextUnit>
    <TextUnit id="2936" loc="15.8.2">Verba haec, quae adposuimus, Favoni sunt: Praefecti popinae atque luxuriae negant cenam lautam esse, nisi cum lubentissime edis, tum auferatur et alia esca melior atque amplior succenturietur. Is nunc flos cenae habetur inter istos quibus sumptus et fastidium pro facetiis procedit, qui negant ullam avem praeter ficedulam totam comesse oportere; ceterarum avium atque altilium nisi tantum adponatur, ut a cluniculis inferiore parte saturi fiant, convivium putant inopia sordere, superiorem partem avium atque altilium qui edint, eos palatum parum delicatum habere. Si proportione pergit luxuria crescere, quid relinquitur, nisi ut delibari sibi cenas iubeant, ne edendo defetigentur, quando stratus lectuls auro, argento, purpura amplior aliquot hominibus quam dis inmortalibus adornatur?</TextUnit>
    <TextUnit id="2937" loc="15.9.9arg">Quod Caecilius poeta frontem genere virili non poetice, sed cum probatione et cum analogia appellavit.</TextUnit>
    <TextUnit id="2938" loc="15.9.1">VERE ac diserte Caecilius hoc in Subditivo scripsit:  Nam hi súnt inimici péssumi, fronte hílaro, corde Trísti, Quos néque ut adprendas néque uti dimittás scias.</TextUnit>
    <TextUnit id="2939" loc="15.9.2">Hos ego versus, cum de quodam istiusmodi homine sermones essent, in circulo forte iuvenum eruditiorum dixi.</TextUnit>
    <TextUnit id="2940" loc="15.9.3">Tum de grammaticorum volgo quispiam nobiscum ibi adsistens non sane ignobilis, Quanta, inquit, licentia audaciaque Caecilius hic fuit, cum 'fronte hilaro,' non 'fronte hilara' dixit et tam inmanem soloecismum nihil veritus est!</TextUnit>
    <TextUnit id="2941" loc="15.9.4">Immo, inquam, potius nos et quam audaces et quam licentes sumus, qui 'frontem' inprobe indocteque non virili genere dicimus, cum et ratio proportionis, quae 'analogia' appellatur, et veterum auctoritates non 'hanc,' sed' hunc frontem' debere dici suadeant. Quippe M. Cato in primo Originum ita scripsit:</TextUnit>
    <TextUnit id="2942" loc="15.9.5">'Postridie signis conlatis, aequo fronte, peditatu, equitibus atque alis cum hostium legionibus pugnavimus.' 'Recto' quoque fronte' idem Cato in libro eodem dicit.</TextUnit>
    <TextUnit id="2943" loc="15.9.6">At ille semidoctus grammaticus: Missas, inquit, auctoritates facias, quas quidem ut habeas posse fieri puto, sed rationem dic, quam non habes.</TextUnit>
    <TextUnit id="2944" loc="15.9.7">Atque ego his eius verbis, ut tum ferebat aetas, inritatior, Audi, inquam, mi magister, rationem falsam quidem, sed quam redarguere falsam esse tu non queas.</TextUnit>
    <TextUnit id="2945" loc="15.9.8">Omnia, inquam, vocabula tribus litteris finita quibus ' frons ' finitur, generis masculini sunt, si in genetivo quoque casu eadem syllaba finiantur, ut ' mons,' 'fons,' 'pons,' 'frons.'</TextUnit>
    <TextUnit id="2946" loc="15.9.9">At ille contra renidens: Audi, inquit, discipule, plura alia consimilia, quae non sint generis masculini.</TextUnit>
    <TextUnit id="2947" loc="15.9.10">Petebant ibi omnes ut vel unum statim diceret. Sed cum homo voltum intorqueret et non hisceret et colores mutaret, tum ego intercessi et Vade, inquam, nunc et habeto ad requirendum triginta dies; postquam inveneris, repetes nos.</TextUnit>
    <TextUnit id="2948" loc="15.9.11">Atque ita hominem nulli rei ad indagandum vocabulum, quo rescinderet finitionem fictam, dimisimus.</TextUnit>
    <TextUnit id="2949" loc="15.10.10arg">De voluntario et admirando interitu virginum Milesiarum.</TextUnit>
    <TextUnit id="2950" loc="15.10.1">PLUTARCHUS in librorum quos περὶ ψυχῆς inscripsit primo, cum de morbis dissereret in animos hominum incidentibus, virgines dixit Milesii nominis fere quot tum in ea civitate erant repente sine ulla evidenti causa voluntatem cepisse obeundae mortis ac deinde plurimas vitam suspendio amisisse.</TextUnit>
    <TextUnit id="2951" loc="15.10.2">Id cum accideret in dies crebrius neque animis earum mori perseverantium medicina adhiberi quiret, decrevisse Milesios ut virgines quae corporibus suspensis  demortuae forent, ut hae omnes nudae, cum eodem laqueo quo essent praevinctae efferrentur. Post id decretum virgines voluntariam mortem non petisse pudore solo deterritas tam inhonesti funeris.</TextUnit>
    <TextUnit id="2952" loc="15.11.11arg">Verba senatusconsulti de exigendis urbe Roma philosophis; item verba edicti censorum, quo inprobati et coerciti sunt qui disciplinam rhetoricam instituere et exercere Romae coeperant.</TextUnit>
    <TextUnit id="2953" loc="15.11.1">C. FANNIO STRABONE, M. Valerio Messala coss. senatusconsultum de philosophis et de rhetoribus Latinis factum est: M. Pomponius praetor senatum consuluit. Quod verba facta sunt de philosophis et de rhetoribus, de ea re ita censuerunt, ut M. Pomponius praetor animadverteret curaretque, uti ei e republica fideque sua videretur, uti Romae ne essent.</TextUnit>
    <TextUnit id="2954" loc="15.11.2">Aliquot deinde annis post id senatusconsultum Cn. Domitius Ahenobarbus et L. Licinius Crassus censores de coercendis rhetoribus Latinis ita edixerunt: Renuntiatum est nobis esse homines, qui novum genus disciplinae instituerunt, ad quos iuventus in ludum conveniat; eos sibi nomen inposuisse Latinos rhetoras; ibi homines adulescentulos  dies totos desidere. Maiores nostri quae liberos suos discere et quos in ludos itare vellent instituerunt. Haec nova, quae praeter consuetudinem ac morem maiorum fiunt, neque placent neque recta videntur. Quapropter et his qui eos ludos habent, et his qui eo venire consuerunt, visum est faciundum, ut ostenderemus nostram sententiam, nobis non placere.</TextUnit>
    <TextUnit id="2955" loc="15.11.3">Neque illis solum temporibus, nimis rudibus necdum Graeca disciplina expolitis, philosophi ex urbe Roma pulsi sunt,</TextUnit>
    <TextUnit id="2956" loc="15.11.4">verum etiam Domitiano imperante senatusconsulto eiecti atque urbe et Italia interdicti sunt.</TextUnit>
    <TextUnit id="2957" loc="15.11.5">Qua tempestate Epictetus quoque philosophus propter id senatusconsultum Nicopolim Roma decessit.</TextUnit>
    <TextUnit id="2958" loc="15.12.12arg">Locus ex oratione Gracchi de parsimonia ac de pudicitia sua memoratissimus.</TextUnit>
    <TextUnit id="2959" loc="15.12.1">C. GRACCHUS cum ex Sardinia rediit, orationem ad populum in contione habuit.</TextUnit>
    <TextUnit id="2960" loc="15.12.2">Ea verba haec sunt: Versatus sum, inquit, in provincia, quomodo ex usu vestro existimabam esse, non quomodo ambitioni meae conducere arbitrabar. Nulla apud me fuit popina, neque pueri eximia facie stabant, et in convivio liberi vestri modestius erant quam apud  principia.</TextUnit>
    <TextUnit id="2961" loc="15.12.3">Post deinde haec dicit: Ita versatus sum in provincia, uti nemo posset vere dicere assem aut eo plus in muneribus me accepisse, aut mea opera quemquam sumptum fecisse. Biennium fui in provincia; si ulla meretrix domum meam introivit aut cuiusquam servulus propter me sollicitatus est, omnium nationum postremissimum nequissimumque existimatote. Cum a servis eorum tam caste me habuerim, inde poteritis considerare quomodo me putetis cum liberis vestris vixisse.</TextUnit>
    <TextUnit id="2962" loc="15.12.4">Atque ibi ex intervallo: Itaque, inquit, Quirites, cum Romam profectus sum, zonas quas plenas argenti extuli, eas ex provincia inanes retuli. Alii vini amphoras quas plenas tulerunt, eas argento repletas domum reportaverunt.</TextUnit>
    <TextUnit id="2963" loc="15.12.12arg">De verbis inopinatis, quae utroque versum dicuntur et a grammaticis communia vocantur.</TextUnit>
    <TextUnit id="2964" loc="15.12.1">UTOR et vereor et consolor communia verba sunt ac dici utroque versus possunt: vereor te et vereor abs te, id est tu me vereris; utor te et utor abs te, id est tu me uteris; hortor te et hortor abs te, id est tu me hortaris; consolor te et consolor abs te, id est tu me consolaris; testor quoque et interpretor significatione reciproca dicuntur.</TextUnit>
    <TextUnit id="2965" loc="15.12.2">Sunt autem verba  haec omnia ex altera parte inusitata, et an dicta sint in eam quoque partem quaeri solet.</TextUnit>
    <TextUnit id="2966" loc="15.12.3">Afranius in Consobrinis:  Em istó parentum est vita vilis líberis, Ubi málunt metui, quám vereri se áb suis. Hic vereri ex ea parte dictum est quae est non usitatior.</TextUnit>
    <TextUnit id="2967" loc="15.12.4">Novius in Lignaria verbum quod est utitur ex contraria parte dicit:  Quía supellex múlta quae non útitur, emitúr tamen, id est quae usui non est.</TextUnit>
    <TextUnit id="2968" loc="15.12.5">M. Cato in quinta Origine: Exercitum, inquit, suum pransum, paratum, cohortatum eduxit foras atque instruxit.</TextUnit>
    <TextUnit id="2969" loc="15.12.6">Consolor quoque in partem alteram, praeterquam dici solitum est, scriptum invenimus in epistula Q. Metelli, quam, cum in exilio esset, ad Cn. et ad L. Domitios dedit. At cum animum, inquit, vestrum erga me video, vehementer consolor et fides virtusque vestra mihi ante oculos versatur.</TextUnit>
    <TextUnit id="2970" loc="15.12.7">Testata itidem et interpretata eadem ratione dixit M. Tullius in primo libro De Divinatione, ut testor interpretorque verba communia videri debeant.</TextUnit>
    <TextUnit id="2971" loc="15.12.8">Sallustius quoque eodem modo: dilargitis proscriptorum bonis dicit, tamquam verbum largior sit ex verbis communibus.</TextUnit>
    <TextUnit id="2972" loc="15.12.9">Veritum autem, sicut puditum et  pigitum, non personaliter per infinitum modum dictum esse, non a vetustioribus tantum videmus, sed a M. quoque Tullio in secundo De Finibus. Primum, inquit, Aristippi Cyrenaicorumque omnium, quos non est veritum in ea voluptate quae maxima dulcedine sensum moveret summum bonum ponere.</TextUnit>
    <TextUnit id="2973" loc="15.12.10">Dignor quoque et veneror et confiteor et testor habita sunt in verbis communibus. Sic illa in Vergilio dicta sunt:  Coniugio, Anchisa, Veneris dignate superbo, et:  cursusque dabit venerata secundos.</TextUnit>
    <TextUnit id="2974" loc="15.12.11">Confessi autem aeris, de quo facta confession est, in XII. Tabulis scriptum est his verbis: Aeris confessi rebusque iure iudicatis XXX. dies iusti sunto. Item ex isdem tabulis id quoque est. Qui se si erit testarier libri pensve fuerit, ni testimonium fariatur, inprobus intestabilisque esto.</TextUnit>
    <TextUnit id="2975" loc="15.14.14arg">Quod Metellus Numidicus figuram orationis novam ex orationibus Graecis mutuatus est.</TextUnit>
    <TextUnit id="2976" loc="15.14.1">APUT Q. Metellum Numidicum in libro accusationis In Valerium Messalam tertio nove dictum esse adnotavimus.</TextUnit>
    <TextUnit id="2977" loc="15.14.2">Verba ex oratione eius haec sunt: Cum sese sciret in tantum crimen venisse atque socios ad senatum questum flentes venisse, sese pecunias maximas exactos esse.</TextUnit>
    <TextUnit id="2978" loc="15.14.3">Sese pecunias, inquit, maximas exactos esse pro eo quod est: pecunias a se esse maximas exactas.</TextUnit>
    <TextUnit id="2979" loc="15.14.4">Id nobis videbatur Graeca figura dictum; Graeci enim dicunt: εἰσεπράξατό με ἀργύριον, id significat exegit me pecuniam. Quod si id dici potest, etiam exactus esse aliqui pecuniam dici potest,</TextUnit>
    <TextUnit id="2980" loc="15.14.5">Caeciliusque eadem figura in Hypobolimaeo Aeschino usus videtur:  Ego illúd minus nihilo éxigor portórium, id est nihilominus exigitur de me portorium.</TextUnit>
    <TextUnit id="2981" loc="15.15.15arg">Passis velis et passis manibus dixisse veteres non a verbo suo, quod est patior, sed ab alieno, quod est pando.</TextUnit>
    <TextUnit id="2982" loc="15.15.1">AB eo quod est pando passum veteres dixerunt, non pansum, et cum ex  praepositione expassum, non expansum.</TextUnit>
    <TextUnit id="2983" loc="15.15.2">Caecilius in Synaristosis: Heri vero prospexisse eum se ex tégulis, Haec nuntiasse et flámmeum expassúm domi Capillo quoque esse mulier passo dicitur,</TextUnit>
    <TextUnit id="2984" loc="15.15.3">quasi porrecto et expanso, et passis manibus et velis passis dicimus, quod significat diductis atque distentis.</TextUnit>
    <TextUnit id="2985" loc="15.15.4">Itaque Plautus in Milite Glorioso, a littera in e mutata per compositi vocabuli morem, dispessis dicit pro eo, quod est dispassis:  Credo égo istoc exempló tibi esse pereundum extra pórtam, Dispéssis manibus pátibulum cum habébis.</TextUnit>
    <TextUnit id="2986" loc="15.16.16arg">De novo genere interitus Crotoniensis Milonis.</TextUnit>
    <TextUnit id="2987" loc="15.16.1">MILO Crotoniensis, athleta inlustris, quem in chronicis scriptum est Olympiade LXII primum coronatum esse, exitum habuit e vita miserandum et mirandum.</TextUnit>
    <TextUnit id="2988" loc="15.16.2">Cum iam natu grandis artem athleticam desisset iterque faceret forte solus in locis Italiae silvestribus, quercum vidit proxime viam patulis in parte media rimis hiantem.</TextUnit>
    <TextUnit id="2989" loc="15.16.3">Tum experiri, credo, etiam tunc volens an ullae sibi reliquae vires  adessent, inmissis in cavernas arboris digitis, diducere et rescindere quercum conatus est. Ac mediam quidem partem discidit divellitque;</TextUnit>
    <TextUnit id="2990" loc="15.16.4">quercus autem in duas diducta partis, cum ille, quasi perfecto quod erat conixus, manus laxasset, cessante vi rediit in naturam manibusque eius retentis inclusisque stricta denuo et cohaesa, dilacerandum hominem feris praebuit.</TextUnit>
    <TextUnit id="2991" loc="15.17.17arg">Quam ob causam nobiles pueri Atheniensium tibiis canere desierint, cum patrium istum morem canendi haberent.</TextUnit>
    <TextUnit id="2992" loc="15.17.1">ALCIBIADES Atheniensis, cum apud avunculum Periclen puer artibus ac disciplinis liberalibus erudiretur et arcessi Pericles Antigenidam tibicinem iussisset, ut eum canere tibiis, quod honestissimum tum videbatur, doceret, traditas sibi tibias, cum ad os adhibuisset inflassetque, pudefactus oris deformitate abiecit infregitque.</TextUnit>
    <TextUnit id="2993" loc="15.17.2">Ea res cum percrebuisset, omnium tum Atheniensium consensu disciplina tibiis canendi desita est.</TextUnit>
    <TextUnit id="2994" loc="15.17.3">Scriptum hoc in Commentario Pamphilae nono et vicesimo.</TextUnit>
    <TextUnit id="2995" loc="15.18.18arg">Quod pugna belli civilis victoriaque Gai Caesaris, quam vicit in Pharsaliis campis, nuntiata praedictaque est per cuiuspiam sacerdotis vaticinium eodem ipso die in Italia Patavi.</TextUnit>
    <TextUnit id="2996" loc="15.18.1">Quo C. Caesar et Cn. Pompeius die per civile bellum signis conlatis in Thessalia conflixerunt, res accidit Patavi in transpadana Italia memorari digna.</TextUnit>
    <TextUnit id="2997" loc="15.18.2">Cornelius quidam sacerdos, et nobilis et sacerdotii religionibus venerandus et castitate vitae sanctus, repente mota mente conspicere se procul dixit pugnam acerrimam pugnari, ac deinde alios cedere, alios urgere, caedem, fugam, tela volantia, instaurationem pugnae, inpressionem, gemitus, vulnera, proinde ut si ipse in proelio versaretur, coram videre sese vociferatus est ac postea subito exclamavit Caesarem vicisse.</TextUnit>
    <TextUnit id="2998" loc="15.18.3">Ea Cornelii sacerdotis ariolatio levis tum quidem visa est et vecors. Magnae mox admirationi fuit, quod non modo pugnae dies quae in Thessalia pugnata est, neque proelii exitus qui erat praedictus, idem fuit, sed omnes quoque pugnandi reciprocae vices et ipsa exercituum duorum conflictatio vaticinantis motu atque verbis repraesentata est.</TextUnit>
    <TextUnit id="2999" loc="15.19.19arg">Verba M. Varronis memoria digna ex Satura, quae inscribitur περὶ ̓εδεσμάτων.</TextUnit>
    <TextUnit id="3000" loc="15.19.1">NON paucissimi sunt in quos potest convenire id quod M. Varro dicit in Satura quae inscribitur περὶ ̓εδεσμάτων.</TextUnit>
    <TextUnit id="3001" loc="15.19.2">Verba haec sunt: Si, quantum operae sumpsisti ut tuus pistor bonum faceret panem, eius duodecimam philosophiae dedisses, ipse bonus iampridem esses factus. Nunc ilium qui norunt volunt emere milibus centum, te qui novit nemo centussis.</TextUnit>
    <TextUnit id="3002" loc="15.20.20arg">Notata quaedam de Euripidis poetae genere, vita, moribus deque eiusdem fine vitae.</TextUnit>
    <TextUnit id="3003" loc="15.20.1">EURIPIDI poetae matrem Theopompus agrestia olera vendentem victum quaesisse dicit.</TextUnit>
    <TextUnit id="3004" loc="15.20.2">Patri autem eius nato illo responsum est a Chaldaeis eum puerum, cum adolevisset, victorem in certaminibus fore; id ei puero fatum esse.</TextUnit>
    <TextUnit id="3005" loc="15.20.3">Pater interpretatus athletam debere esse, roborato exercitatoque filii sui corpore, Olympiam certaturum eum inter athletas pueros deduxit. Ac primo quidem in certamen per ambiguam aetatem receptus non est, post Eleusino et Theseo certamine pugnavit et coronatus est.</TextUnit>
    <TextUnit id="3006" loc="15.20.4">Mox a corporis cura ad excolendi animi studium transgressus, auditor fuit physici Anaxagorae et Prodici rhetoris, in morali autem philosophia Socratis. Tragoediam scribere natus annos duodeviginti adortus est.</TextUnit>
    <TextUnit id="3007" loc="15.20.5">Philochorus refert in insula Salamine speluncam esse taetram et horridam, quam nos vidimus, in qua Euripides tragoedias scriptitarit.</TextUnit>
    <TextUnit id="3008" loc="15.20.6">Mulieres fere omnes in maiorem modum exosus fuisse dicitur, sive quod natura abhorruit a mulierum coetu sive quod duas simul uxores habuerat, cum id decreto ab Atheniensibus facto ius esset, quarum matrimonii pertaedebat.</TextUnit>
    <TextUnit id="3009" loc="15.20.7">Eius odii in mulieres Aristophanes quoque meminit ἐν ταῖς τροτέραις θεσμοφοριαζούσαις in his versibus:  νῦν οὖν ἁπάσαισιν παραινῶ καὶ λέγω, τοῦτον κολάσαι τὸν ἄνδρα πολλῶν οὕνεκα. ̓́αγρια γὰρ ἡμᾶς, ὦ γυναῖκες, δρᾷ κακά, ̔́ατ' ἐν ἀγρίοισι τοῖς λαχάνοις αὐτὸς τραφείς.</TextUnit>
    <TextUnit id="3010" loc="15.20.8">Alexander autem Aetolus hos de Euripide versus composuit:  ̔ο δ' ̓αναξαγόρου τρόφιμος χαιοῦ στριφνὸς μὲν ἔμοιγε προσειπεῖν, καὶ μισογέλως, καὶ τωθάζειν οὐδὲ παρ' οἶνον μεμαθηκώς, ̓αλλ' ὅ τι γράψαι, τοῦτ' ἄν μέλιτος καὶ σειρήνων ἐτετεύχει.</TextUnit>
    <TextUnit id="3011" loc="15.20.9">Is cum in Macedonia apud Archelaum regem esset utereturque eo rex familiariter, rediens nocte ab eius cena, canibus a quodam aemulo inmissis  dilaceratus est et ex his vulneribus mors secuta est.</TextUnit>
    <TextUnit id="3012" loc="15.20.10">Sepulchrum autem eius et memoriam Macedones eo dignati sunt honore, ut in gloriae quoque loco praedicarent: οὔποτ' ἂν σὸν μνῆμα, εὐρίπιδες, ὄλοιτό που, quod egregius poeta morte obita sepultus in eorum terra foret. Quamobrem cum legati ad eos ab Atheniensibus missi petissent ut ossa Athenas in terram illius patriam permitterent transferri, maximo consensu Macedones in ea re deneganda perstiterunt.</TextUnit>
    <TextUnit id="3013" loc="15.21.21arg">Quod a poetis Iovis filii prudentissimi humanissimique, Neptuni autem ferocissimi et inhumanissimi traduntur.</TextUnit>
    <TextUnit id="3014" loc="15.21.1">PRAESTANTISSIMOS virtute, prudentia, viribus Iovis filios poetae appellaverunt, ut Aeacum et Minoa et Sarpedona; ferocissimos et inmanes et alienos ab omni humanitate, tamquam e mari genitos, Neptuni filios dixerunt, Cyclopa et Cercyona et Scirona et Laestrygonas.</TextUnit>
    <TextUnit id="3015" loc="15.22.22arg">Historia de Sertorio, egregio duce, deque astu eius commenticiisque simulamentis quibus ad barbaros milites continendos conciliandosque sibi utebatur.</TextUnit>
    <TextUnit id="3016" loc="15.22.1">SERTORIUS, vir acer egregiusque dux, et utendi regendique exercitus peritus fuit.</TextUnit>
    <TextUnit id="3017" loc="15.22.2">Is in temporibus  difficillimis et mentiebatur ad milites, si mendaciumn prodesset, et litteras compositas pro veris legebat et somnium simulabat et falsas religiones conferebat, si quid istae res eum apud militum animos adiuvabant. Illud adeo Sertori nobile est:</TextUnit>
    <TextUnit id="3018" loc="15.22.3.4">Cerva alba eximiae pulchritudinis et vivacissimae celeritatis a Lusitano ei quodam dono data est.</TextUnit>
    <TextUnit id="3019" loc="15.22.5">Hanc sibi oblatam divinitus et instinctam Dianae numine conloqui secum monereque et docere quae utilia factu essent, persuadere omnibus institit ac, si quid durius videbatur quod imperandum militibus foret, a cerva sese monitum praedicabat. Id cum dixerat, universi, tamquam si deo, libentes parebant.</TextUnit>
    <TextUnit id="3020" loc="15.22.6">Ea cerva quodam die, cum incursio esset hostium nuntiata, festinatione ac tumultu consternata in fugam se prorupit atque in palude proxima delituit et frustra requisita perisse credita est.</TextUnit>
    <TextUnit id="3021" loc="15.22.7">Neque multis diebus post inventam esse cervam Sertorio nuntiatur.</TextUnit>
    <TextUnit id="3022" loc="15.22.8">Tum qui nuntiaverat iussit tacere, ac ne cui palam diceret interminatus est, praecepitque ut eam postero die repente in eum locum in quo ipse cum amicis esset inmitteret. Admissis deinde amicis postridie, visum sibi esse ait in quiete cervam quae perisset ad se reverti et, ut prius consuerat, quod opus esset facto praedicere;</TextUnit>
    <TextUnit id="3023" loc="15.22.9">tum servo quod imperaverat significat, cerva emissa in cubiculum Sertorii introrupit, clamor factus et orta admiratio est.  Eaque hominum barbarorum credulitas Sertorio in magnis rebus magno usui fuit.</TextUnit>
    <TextUnit id="3024" loc="15.22.10">Memoria prodita est, ex his nationibus quae cum Sertorio faciebant, cum multis proeliis superatus esset, neminem umquam ab eo descivisse, quamquam id genus hominum esset mobilissimum.</TextUnit>
    <TextUnit id="3025" loc="15.23.23arg">De aetatibus historicorum nobilium, Hellanici, Herodoti, Thucydidis.</TextUnit>
    <TextUnit id="3026" loc="15.23.1">HELLANICUS, Herodotus, Thucydides, historiae scriptores, in isdem fere temporibus laude ingenti floruerunt et non nimis longe distantibus fuerunt aetatibus.</TextUnit>
    <TextUnit id="3027" loc="15.23.2">Nam Hellanicus initio belli Peloponnesiaci fuisse quinque et sexaginta annos natus videtur, Herodotus tres et quinquaginta, Thucydides quadraginta. Scriptum est hoc in libro undecimo Pamphilae.</TextUnit>
    <TextUnit id="3028" loc="15.24.24arg">Quid Vulcacius Sedigitus, in libro quem De Poetis scripsit, de comicis Latinis iudicarit.</TextUnit>
    <TextUnit id="3029" loc="15.24.1">SEDIGITUS in libro quem scripsit De Poetis, quid de his sentiat qui comoedias fecerunt, et quem ex omnibus praestare ceteris putet, ac deinceps quo quemque in loco et honore ponat, his versibus suis demonstrate:  Multós incertos cértare hanc rem vidimus, Palmám poetae cómico cui déferant. Eum méo iudicio errórem dissolvám tibi, Ut, cóntra si quis séntiat, nihil séntiat.  Caecílio palmam Státio do mimico. Plautús secundus facile exuperat céteros. Dein Naévius, qui férvet, pretio in tértiost. Si erit, quod quarto détur, dabitur Licinio. Post insequi Licinium facio Atilium. In séxto consequétur hos Teréntius, Turpílius septimúm, Trabea octavum óptinet, Nonó loco esse fácile facio Lúscium. Decimum áddo causa antiquitatis ÉEnnium.</TextUnit>
    <TextUnit id="3030" loc="15.25.25arg">De verbis quibusdam novis, quae in Gnaei Mati Mimiambis offenderamus.</TextUnit>
    <TextUnit id="3031" loc="15.25.1">CN. MATIUS, vir eruditus, in mimiambis suis non absurde neque absone finxit recentatur pro eo, quod Graeci dicunt ἀνανεοῦται, id est denuo nascitur atque iterum fit recens. Versus, in quibus hoc verbum est, hi sunt:  Iam iam albicascit Phoebus et recentatur Commune lumen hominibus voluptatis.</TextUnit>
    <TextUnit id="3032" loc="15.25.2">Idem Matius in isdem Mimiambis edulcare dicit, quod est 'dulcius reddere,' in his versibus:  Quapropter edulcare convenit vitam Curasque acerbas sensibus gubernare.</TextUnit>
    <TextUnit id="3033" loc="15.26.26arg">Quibus verbis Aristoteles philosophus definierit syllogismum; eiusque definitionis interpretamentum verbis Latinis factum.</TextUnit>
    <TextUnit id="3034" loc="15.26.1">ARISTOTELES, quid syllogismus esset, his versibus definivit: λόγος, ἐν τεθέντων τινῶν, ἕτερόν τι τῶν κειμένων ἐξ ἀνάγκης συμβαίνει διὰ τῶν κειμένων.</TextUnit>
    <TextUnit id="3035" loc="15.26.2">definitionis non videbatur habere incommode interpretatio facta hoc modo: Syllogismus est oratio, in qua, consensis quibusdam et concessis, aliud quid quam quae concessa sunt, per ea quae concessa sunt, necessario conficitur.</TextUnit>
    <TextUnit id="3036" loc="15.27.27arg">Quid sint comitia calata, quid curiata, quid centuriata, quid tributa, quid concilium; atque inibi quaedam eiusdemmodi.</TextUnit>
    <TextUnit id="3037" loc="15.27.1">IN libro Laelii Felicis Ad Q. Mucium primo scriptum est Labeonem scribere calata comitia esse quae pro conlegio pontificum habentur, aut regis aut flaminum inaugurandorum causa.</TextUnit>
    <TextUnit id="3038" loc="15.27.2">Eorum autem alia esse curiata, alia centuriata; curiata per lictorem curiatum calari, id est convocari, centuriata per cornicinem.</TextUnit>
    <TextUnit id="3039" loc="15.27.3">Isdem comitiis, quae calata appellari diximus, et sacrorum detestatio et testamenta fieri solebant. Tria enim genera testamentorum fuisse accepimus: unum, quod calatis comitiis in populi contione fieret, alterum in procinctu, cum viri ad proelium faciendum in aciem vocabantur, tertium per familiae emancipationem, cui aes et libra adhiberetur.</TextUnit>
    <TextUnit id="3040" loc="15.27.4">In eodem Laeli Felicis libro haec scripta sunt: Is qui non universum populum, sed partem aliquam adesse iubet, non 'comitia,' sed ' concilium' edicere debet. Tribuni autem neque advocant patricios neque ad eos referre ulla de re possunt. Ita ne 'leges' quidem proprie, sed 'plebisscita' appellantur quae tribunis plebis ferentibus accepta sunt, quibus rogationibus ante patricii non tenebantur, donec Q. Hortensius dictator legem tulit, ut eo iure quod plebs statuisset omnes Quirites tenerentur.</TextUnit>
    <TextUnit id="3041" loc="15.27.5">Item n eodem libro hoc scriptum est: Cum ex generibus hominum suffragium feratur, 'curiata' comitia esse, cum ex censu et aetate 'centuriata,' cum ex regionibus et locis, 'tributa'; centuriata autem comitia intra pomerium fieri nefas esse, quia exercitum extra urbem imperari oporteat, intra urbem imperari ius non sit. Propterea centuriata  in campo Martio haberi exercitumque imperari praesidii causa solitum, quoniam populus esset in suffragiis ferendis occupatus.</TextUnit>
    <TextUnit id="3042" loc="15.28.28arg">Quod erravit Cornelius Nepos, cum scripsit Ciceronem tres et viginti annos natum causam pro Sexto Roscio dixisse.</TextUnit>
    <TextUnit id="3043" loc="15.28.1">CORNELIUS NEPOS et rerum memoriae non indiligens et M. Ciceronis ut qui maxime amicus familiaris fuit.</TextUnit>
    <TextUnit id="3044" loc="15.28.2">Atque is tamen, in primo librorum quos de vita illius composuit, errasse videtur, cum eum scripsit tres et viginti annos natum primum causam iudicii publici egisse Sextumque Roscium parricidii reum defendisse.</TextUnit>
    <TextUnit id="3045" loc="15.28.3">Dinumeratis quippe annis a Q. Caepione et Q. Serrano, quibus consulibus ante diem tertium Nonas Ianuar. M. Cicero natus est, ad M. Tullium et Cn. Dolabellam quibus consulibus causam privatam Pro Quinctio apud Aquilium Gallum iudicem dixit, sex et viginti anni reperiuntur. Neque dubium est quin post annum quam Pro Quinctio dixerat, Sex. Roscium reum parricidii defenderit, annos iam septem atque viginti natus, L. Sulla Felice II. Q. Metello Pio consulibus.</TextUnit>
    <TextUnit id="3046" loc="15.28.4">In qua re etiam Fenestellam errasse Pedianus Asconius animadvertit, quod eum scripserit sexto vicesimo aetatis anno pro Sex. Roscio dixisse.</TextUnit>
    <TextUnit id="3047" loc="15.28.5">Longior autem Nepotis quam Fenestellae error est, nisi quis vult in animum inducere Nepotem, studio  amoris et amicitiae adductum, amplificandae admirationis gratia quadriennium suppressisse, ut M. Cicero orationem florentissimam dixisse Pro Roscio admodum adulescens videretur.</TextUnit>
    <TextUnit id="3048" loc="15.28.6">Illud adeo ab utriusque oratoris studiosis animadversum et scriptum est, quod Demosthenes et Cicero pari aetate inlustrissimas primas orationes in causis dixerunt, alter κατὰ ̓ανδροτίωνος et κατὰ τιμοκράτους septem et viginti annos natus, alter anno minor Pro P. Quinctio septimoque et vicesimo Pro Sex. Roscio.</TextUnit>
    <TextUnit id="3049" loc="15.28.7">Vixerunt quoque non nimis numerum annorum diversum; alter tres et sexaginta annos, Demosthenes sexaginta.</TextUnit>
    <TextUnit id="3050" loc="15.29.29arg">Quali figura orationis et quam nova L. Piso annalium scriptor usus sit.</TextUnit>
    <TextUnit id="3051" loc="15.29.1">DUAE istae in loquendo figurae notae satis usitataeque sunt: mihi nomen est Iulius et mihi nomen est Iulio;</TextUnit>
    <TextUnit id="3052" loc="15.29.2">tertiam figuram novam hercle repperi apud Pisonem in secundo Annalium. Verba Pisonis haec sunt: L. Tarquinium, collegam suum quia Tarquinio nomine esset, metuere; eumque orat uti sua voluntate Roma concedat. Quia Tarquinio, inquit, nomine esset; hoc proinde est, tamquam si ego dicam: mihi nomen est Iulium.</TextUnit>
    <TextUnit id="3053" loc="15.30.30arg">Vehiculum quod petorritum appellatur, cuiatis linguae vocabulum sit, Graecae an Gallicae.</TextUnit>
    <TextUnit id="3054" loc="15.30.1">Qui ab alio genere vitae detriti iam et retorridi ad litterarum disciplinas serius adeunt, si forte idem sunt garruli natura et subargutuli, oppido quam fiunt in litterarum ostentatione inepti et frivoli.</TextUnit>
    <TextUnit id="3055" loc="15.30.2">Quod genus profecto ille homo est, qui de petorritis nuper argutissimas nugas dixit.</TextUnit>
    <TextUnit id="3056" loc="15.30.3">Nam cum quaereretur, petorritum quali forma vehiculum cuiatisque linguae vocabulum esset, et faciem vehiculi ementitus est longe alienam falsamque et vocabulum Graecum esse dixit atque adsignificare volucres rotas interpretatus est, commutataque una littera petorritum esse dictum volebat quasi petorrotum;</TextUnit>
    <TextUnit id="3057" loc="15.30.4">scriptum etiam hoc esse a Valerio Probo contendit.</TextUnit>
    <TextUnit id="3058" loc="15.30.5">Ego, cum Probi multos admodum Commentationum libros adquisierim, neque scriptum in his inveni nec usquam alioqui Probum scripsisse credo; 'petorritum enim est non ex Graecia dimidiatum,</TextUnit>
    <TextUnit id="3059" loc="15.30.6">sed totum Transalpibus; nam est vox Gallica.</TextUnit>
    <TextUnit id="3060" loc="15.30.7">Id scriptum est in libro M. Varronis quarto decimo Rerum Divinarum, quo in loco Varro, cum de petorrito dixisset, esse id verbum Gallicum, lanceam quoque dixit non Latinum, set Hispanicum verbum esse.</TextUnit>
    <TextUnit id="3061" loc="15.31.31arg">Quae verba legaverint Rodii ad hostium ducem Demetrium, cum ab eo obsiderentur, super illa incluta Ialysi imagine.</TextUnit>
    <TextUnit id="3062" loc="15.31.1">RODUM insulam celebritatis antiquissimae oppidumque in ea pulcherrimum ornatissimumque obsidebat obpugnabatque Demetrius, dux aetatis suae inclutus, cui a peritia disciplinaque faciendi obsidii machinarumque sollertia ad capienda oppida repertarum cognomentum πολιορκητής fuit.</TextUnit>
    <TextUnit id="3063" loc="15.31.2">Tum ibi in obsidione aedes quasdam publice factas, quae extra urbis muros cum parvo praesidio erant, adgredi et vastare atque absumere igni parabat.</TextUnit>
    <TextUnit id="3064" loc="15.31.3">In eis aedibus erat memoratissima illa imago Ialysi, Protogenis manu facta, inlustris pictoris, cuius operis pulchritudinem praestantiamque ira percitus Rodiis invidebat.</TextUnit>
    <TextUnit id="3065" loc="15.31.4">Mittunt Rodii ad Demetrium legatos cum his verbis: Quae, malum, inquiunt, ratiost ut tu imaginem istam velis incendio aedium facto disperdere? Nam si nos omnes superaveris et oppidum hoc totum ceperis, imagine quoque illa integra et incolumi per victoriam potieris; sin vero nos vincere obsidendo nequiveris, petimus consideres ne turpe tibi sit, quia non potueris bello Rodios vincere, bellum cum Protogene mortuo gessisse.</TextUnit>
    <TextUnit id="3066" loc="15.31.5">Hoc ubi ex legatis audivit, obpugnatione desita et imagini et civitati pepercit.</TextUnit>
    <TextUnit id="3067" loc="16.1.1arg">Verba Musoni philosophi Graeca, digna atque utilia audiri observarique; eiusdemque utilitatis sententia a M. Catone multis ante annis Numantiae ad equites dicta.</TextUnit>
    <TextUnit id="3068" loc="16.1.1">ADULESCENTULI cum etiamtum in scholis essemus, ἐνθυμημάτιον hoc Graecum quod adposui dictum esse a Musonio philosopho audiebamus et, quoniam vere atque luculente dictum verbisque est brevibus et rotundis vinctum, perquam libenter memineramus:</TextUnit>
    <TextUnit id="3069" loc="16.1.2">̓́αν τι πράξῃς καλὸν μετὰ πόνου, ὁ μὲν πόνος οἴχεται, τὸ δὲ καλὸν μένει: ἄν τι ποιήσῃς αἰσχρὸν μετὰ ἡδονῆς, τὸ μὲν ἡδὺ οἴχεται, τὸ δὲ αἰσχρὸν μένει.</TextUnit>
    <TextUnit id="3070" loc="16.1.3">Postea istam ipsam sententiam in Catonis oratione, quam dixit Numantiae apud Equites, positam legimus. Quae etsi laxioribus paulo longioribusque verbis comprehensa est praequam illud Graecum quod diximus, quoniam tamen prior tempore antiquiorque est, venerabilior videri debet.</TextUnit>
    <TextUnit id="3071" loc="16.1.4">Verba ex oratione haec sunt: Cogitate cum animis vestris, si quid vos per laborem recte feceritis, labor ille a vobis cito recedet, bene factum a vobis, dum vivitis, non abscedet; sed si qua per voluptatem nequiter feceritis, voluptas cito abibit, nequiter factum illud apud vos semper manebit.</TextUnit>
    <TextUnit id="3072" loc="16.2.2arg">Cuiusmodi sit lex apud dialecticos percontandi disserendique; et quae sit eius legis reprehensio.</TextUnit>
    <TextUnit id="3073" loc="16.2.1">LEGEM esse aiunt disciplinae dialecticae, si de quapiam re quaeratur disputeturque atque ibi quid rogere ut respondeas, tum ne amplius quid dicas quam id solum quod es rogatus aut aias aut neges; eamque legem qui non servent, et aut plus aut aliter quam sunt rogati respondeant, existumantur indoctique esse disputandique morem atque rationem non tenere. Hoc quidem quod dicunt in plerisque disputationibus procul dubio fieri oportet.</TextUnit>
    <TextUnit id="3074" loc="16.2.3">Indefinitus namque inexplicabilisque sermo fiet, nisi interrogationibus responsionibusque simplicibus fuerit determinatus.</TextUnit>
    <TextUnit id="3075" loc="16.2.4">Sed enim esse quaedam videntur, in quibus si breviter et ad id quod rogatus fueris respondeas, capiare.</TextUnit>
    <TextUnit id="3076" loc="16.2.5">Nam si quis his verbis interroget: Postulo uti respondeas desierisne facere adulterium an non, utrumcumque dialectica lege responderis, sive aias seu neges, haerebis in captione, tamquam si te dicas adulterum quam si neges;</TextUnit>
    <TextUnit id="3077" loc="16.2.6">nam qui facere non desinit, non id necessario etiam fecit.</TextUnit>
    <TextUnit id="3078" loc="16.2.7">Falsa igitur est species istius captionis et nequaquam procedere ad id potest, ut conligi concludique possit eum facere adulterium qui se negaverit facere desisse.</TextUnit>
    <TextUnit id="3079" loc="16.2.8">Quid autem legis istius propugnatores in illa captiuncula facient, in qua haerere eos necessum est, si nihil amplius quam quod interrogati erunt responderint?  Nam, si ita ego istorum aliquem rogem:</TextUnit>
    <TextUnit id="3080" loc="16.2.9">Quicquid non perdidisti habeasne an non habeas postulo ut aias aut neges, utrumcumque breviter respondent, capietur.</TextUnit>
    <TextUnit id="3081" loc="16.2.10">Nam si habere se negaverit quod non perdidit, colligetur oculos eum non habere, quos non perdidit; sin vero habere se dixerit, colligetur habere eum cornua, quae non perdidit.</TextUnit>
    <TextUnit id="3082" loc="16.2.11">Rectius igitur cautiusque ita respondebitur: Quicquid habui, id habeo, si id non perdidi.</TextUnit>
    <TextUnit id="3083" loc="16.2.12">Sed huiuscemodi responsio non fit ex ea lege quam diximus; plus enim, quam quod rogatus est, respondet.</TextUnit>
    <TextUnit id="3084" loc="16.2.13">Propterea id quoque ad eam legem addi solet, non esse captiosis interrogationibus respondendum.</TextUnit>
    <TextUnit id="3085" loc="16.3.3arg">Quanam ratione effici dixerit Erasistratus medicus, si cibus forte deerit, ut tolerari aliquantisper inedia possit et tolerari fames; verbaque ipsa Erasistrati super ea re scripta.</TextUnit>
    <TextUnit id="3086" loc="16.3.1">CUM Favorino Romae dies plerumque totos eramus tenebatque animos nostros homo ille fandi dulcissimus atque eum, quoquo iret, quasi ex lingua prorsum eius capti prosequebamur; ita sermonibus usquequaque amoenissimis demulcebat.</TextUnit>
    <TextUnit id="3087" loc="16.3.2">Tum ad quendam aegrum cum isset visere nosque cum eo una introissemus multaque ad medicos, qui tum forte istic erant, valitudinis eius gratia oratione Graeca dixisset, Ac ne hoc quidem mirum, inquit, videri debet, quod, cum antehac semper edundi  fuerit adpetens, nunc post imperatam inediam tridui omnis eius adpetitio pristina elanguerit.</TextUnit>
    <TextUnit id="3088" loc="16.3.3">Nam quod Erasistratus scriptum, inquit, reliquit propemodum verum est: esuritionem faciunt inanes patentesque intestinorum fibrae et cava intus ventris ac stomachi vacua et hiantia; quae ubi aut cibo conplentur aut inanitate diutina contrahuntur et conivent, tunc loco, in quem cibus capitur, vel stipato vel adducto, voluntas capiendi eius desiderandique restinguitur.</TextUnit>
    <TextUnit id="3089" loc="16.3.4">Scythas quoque ait eundem Erasistratum dicere, cum sit usus ut famem longius tolerent, fasceis ventrem strictissime circumligare. Ea ventris conpressione esuritionem posse depelli creditum est.</TextUnit>
    <TextUnit id="3090" loc="16.3.5">Haec tum Favorinus multaque istiusmodi alia adfabilissime dicebat,</TextUnit>
    <TextUnit id="3091" loc="16.3.6">nos autem postea, cum librum forte Erasistrati legeremus διαιρέσεων primum, id ipsum in eo libro, quod Favorinum audiebamus dicere, scripture offendimus.</TextUnit>
    <TextUnit id="3092" loc="16.3.7">Verba Erasistrati ad eam rem pertinentia haec sunt: ̓ελογιζόμεθα οὖν παρὰ τὴν ἰσχυρὰν σύμπτωσιν τῆς κοιλίας εἶναι τὴν σφόδρα ἀσιτίαν: καὶ γὰρ τοῖς ἐπίπλεον ἀσιτοῦσιν κατὰ προαίρεσιν ἐν τοῖς πρώτοις χρόνοις ἡ πεῖνα παρακολουθεῖ, ὕστερον δὲ οὐκέτι. Deinde paululum infra:</TextUnit>
    <TextUnit id="3093" loc="16.3.8">εἰθισμένοι δέ εἰσιν καὶ οἱ σκύθαι, ὅταν διά τινα καιρὸν ἀναγκάζωνται ἀσιτεῖν, ζώναις πλατείαις τὴν κοιλίαν διασφίγγειν, ὡς τῆς πείνης αὐτοὺς ἧττον ἐνοχλούσης: σχεδὸν δὲ καὶ ὅταν πλήρης κοιλία ᾖ, διὰ τὸ κένωμα ἐν αὐτῇ μηδὲν εἶναι, διὰ τοῦτο οὐ πεινῶσιν, ὅταν δὲ σφόδρα συμπεπτωκυῖα ᾖ, κένωμα οὐκ ἔχει.</TextUnit>
    <TextUnit id="3094" loc="16.3.9">In eodem libro Erasistratus vim quandam famis non tolerabilem, quam Graeci βούλιμον appellant, in diebus frigidissimis multo facilius accidere ait quam cum serenum atque placidum est, atque eius rei causas, cur is morbus in eo plerumque tempore oriatur, nondum sibi esse compertas dicit.</TextUnit>
    <TextUnit id="3095" loc="16.3.10">Verba quibus id dicit, haec sunt: ̓́απορον δὲ καὶ δεόμενον ἐπισκέψεως καὶ ἐπὶ τούτου καὶ ἐπὶ τῶν λοιπῶν βουλιμιώντων, διὰ τί ἐν τοῖς ψύχεσιν μᾶλλον τὸ σύμπτωμα τοῦτο γίνεται ἢ ἐν ταῖς εὐδίαις;</TextUnit>
    <TextUnit id="3096" loc="16.4.4arg">Quo ritu quibusque verbis fetialis populi Romani bellum indicere solitus sit his quibus populus bellum fieri iusserat; et item in quae verba conceptum fuerit iusiurandum de furtis militaribus sanciendis; et uti milites scripti intra praedictum diem in loco certo frequentarent, causis quibusdam exceptis, propter quas id iusiurandum remitti aecum esset.</TextUnit>
    <TextUnit id="3097" loc="16.4.1">CINCIUS in libro tertio De Re Militari, fetialem populi Romani bellum indicentem hostibus telumque in agrum eorum iacientem, hisce verbis uti scripsit: Quod populus Hermundulus hominesque populi Hermunduli adversus populum Romanum bellum fecere deliqueruntque, quodque populus Romanus cum populo Hermundulo hominibusque Hermundulis bellum iussit, ob eam rem ego populusque Romanus populo Hermundulo hominibusque Hermundulis bellum dico facioque.</TextUnit>
    <TextUnit id="3098" loc="16.4.2">Item in libro eiusdem Cincii De Re Militari  quinto ita scriptum est: Cum dilectus antiquitus fieret et milites scriberentur, iusiurandum eos tribunus militaris adigebat in verba haec (magistratus verba): 'C. Laelii C. fili consulis, L. Cornelii P. fili consulis in exercitu, decemque milia passuum prope, furtum non facies dolo malo solus neque cum pluribus pluris nummi argentei in dies singulos; extraque hastam, hastile, ligna, poma, pabulum, utrem, follem, faculam si quid ibi inveneris sustulerisve quod tuum non erit, quod pluris nummi argentei erit, uti tu ad C. Laelium C. filium consulem Luciumve Cornelium P. filium sive quem ad tuter eorum iusserit proferes, aut profitebere in triduo proximo quidquid inveneris sustulerisve dolo malo, aut domino suo, cuium id censebis esse, reddes, uti quod rectum factum esse voles.'</TextUnit>
    <TextUnit id="3099" loc="16.4.3">Militibus autem scriptis, dies praefinibatur quo die adessent et citanti consuli responderent; deinde concipiebatur iusiurandum,</TextUnit>
    <TextUnit id="3100" loc="16.4.4">ut adessent, his additis exceptionibus: 'Nisi harunce quae causa erit: funus familiare feriaeve denicales, quae non eius rei causa in eum diem conlatae sint, quo is eo die minus ibi esset, morbus sonticus auspiciumve quod sine piaculo praeterire non liceat, sacrificiumve  anniversarium quod recte fieri non possit nisi ipsus eo die ibi sit, vis hostesve, status condictusve dies cum hoste; si cui eorum harunce quae causa erit, tum se postridie quam per eas causas licebit, eo die venturum adiuturumque eum qui eum pagum, vicum, oppidumve delegerit.'</TextUnit>
    <TextUnit id="3101" loc="16.4.5">Item in eodem libro verba haec sunt: Miles cum die, qui prodictus est, aberat neque excusatus erat, infrequens notabatur.</TextUnit>
    <TextUnit id="3102" loc="16.4.6">Item in libro sexto hoc scriptum est: Alae dictae exercitus equitum ordines, quod circum legiones dextra sinistraque tamquam alae in avium corporibus locabantur. In legione sunt centuriae sexaginta, manipuli triginta, cohortes decem.</TextUnit>
    <TextUnit id="3103" loc="16.5.5arg">Vestibulum quid significet; deque eius vocabuli rationibus.</TextUnit>
    <TextUnit id="3104" loc="16.5.1">PLERAQUE sunt vocabula quibus vulgo utimur, neque tamen liquido scimus quid ea proprie atque vere significent; sed incompertam et vulgariam traditionem rei non exploratae secuti, videmur magis dicere quod volumus, quam dicimus; sicuti est vestibulum, verbum in sermonibus celebre atque obvium, non omnibus tamen qui illo facile utuntur satis spectatum.</TextUnit>
    <TextUnit id="3105" loc="16.5.2">Animadverti enim quosdam  hautquaquam indoctos viros opinari vestibulum esse partem domus primorei, quam vulgus atrium vocat.</TextUnit>
    <TextUnit id="3106" loc="16.5.3">C. Aelius Gallus, in libro De Significatione verborum Quae ad Ius Civile pertinent secundo, vestibulum esse dicit non in ipsis aedibus neque partem aedium, sed locum ante ianuam domus vacuum, per quem a via aditus accessusque ad aedis est, cum dextra sinistraque ianuam tecta saepiunt viae iuncta atque ipsa ianua procul a via est, area vacanti intersita.</TextUnit>
    <TextUnit id="3107" loc="16.5.4">Quae porro huic vocabulo ratio sit, quaeri multum solet; sed quae scripta legi, ea ferme omnia inconcinna atque absurda visa sunt.</TextUnit>
    <TextUnit id="3108" loc="16.5.5">Quod Sulpicium autem Apollinarem memini dicere, virum elegant scientia ornatum, huiuscemodi est: ' Ve' particula, sicuti quaedam alia, tum intentionem significat, tum minutionem.</TextUnit>
    <TextUnit id="3109" loc="16.5.6">Nam 'vetus' et vehemens,' alterum ab aetatis magnitudine compositum elisumque est, alterum a mentis vi atque impetu dicitur. 'Vescum' autem, quod ex 've' particula et 'esca' copulatum est, utriusque diversae significationis vim capit.</TextUnit>
    <TextUnit id="3110" loc="16.5.7">Aliter enim Lucretius 'vescum' salem dicit ex edendi intentione, aliter Lucilius 'vescum' appellat cum edendi fastidio.</TextUnit>
    <TextUnit id="3111" loc="16.5.8">Qui domos igitur amplas antiquitus faciebant, locum ante ianuam vacuum relinquebant, qui inter fores domus et viam medius esset.</TextUnit>
    <TextUnit id="3112" loc="16.5.9">In eo loco, qui dominum eius domus  salutatum venerant, priusquam admitterentur, consistebant et neque in via stabant, neque intra aedis erant.</TextUnit>
    <TextUnit id="3113" loc="16.5.10">Ab illa ergo grandis loci consistione et quasi quadam stabulatione 'vestibula' appellate sunt spatia, sicuti diximus, grandia ante fores aedium relicta, in quibus starent qui venissent, priusquam in domum intromitterentur.</TextUnit>
    <TextUnit id="3114" loc="16.5.11">Meminisse autem debebimus id vocabulum non semper a veteribus scriptoribus proprie, sed per quasdam translationes esse dictum, quae tamen ita sunt factae, ut ab ista de qua diximus proprietate non longe desciverint, sicut illud in sexto Vergilii:  Vestibulum ante ipsum primisque in faucibus Orci Luctus et ultrices posuere cubilia Curae:</TextUnit>
    <TextUnit id="3115" loc="16.5.12">non enim 'vestibulum' priorem partem domus infernae esse dicit, quod obrepere potest tamquam si ita dicatur, sed loca duo demonstrat extra Orci fores, 'vestibulum' et 'fauces,' ex quibus 'vestibulum' appellate ante ipsam quasi domum et ante ipsa Orci penetralia, 'fauces' autem vocat iter angustum, per quod ad vestibulum adiretur.</TextUnit>
    <TextUnit id="3116" loc="16.6.6arg">Hostiae quae dicuntur bidentes, quid sint et quam ob causam ita appellatae sint; superque ea re P. Nigidii et Iulii Hygini sententiae.</TextUnit>
    <TextUnit id="3117" loc="16.6.1">REDEUNTES ex Graecia, Brundisium navem advertimus. Ibi quispiam linguae Latinae litterator, Roma a Brundisinis accersitus, experiundum sese vulgo dabat.</TextUnit>
    <TextUnit id="3118" loc="16.6.2">Imus ad eum nos quoque oblectamenti gratia, erat enim fessus atque languens animus de aestu maris.</TextUnit>
    <TextUnit id="3119" loc="16.6.3">Legebat barbare insciteque Vergilii septimum, in quo libro hic versus est: Centum lanigeras mactabat rite bidentis,</TextUnit>
    <TextUnit id="3120" loc="16.6.4">et iubebat rogare se si quis quid omnium rerum vellet discere.</TextUnit>
    <TextUnit id="3121" loc="16.6.5">Tum ego, indocti hominis confidentiam demiratus: Docesne, inquam, nos, magister, cur 'bidentes' dicantur?</TextUnit>
    <TextUnit id="3122" loc="16.6.6">' Bidentes,' inquit, oves appellatae, idcircoque lanigeras dixit, ut oves planius demonstraret.</TextUnit>
    <TextUnit id="3123" loc="16.6.7">Posthac, inquam, videbimus an oves solae, ut tu ais, bidentes dicantur et an Pomponius, Atellanarum poeta, in Gallis Transalpinis erraverit, cum hoc scripsit:  Mars, tíbi factúrum voveo, si umquam rédierit, Bidénti verre,</TextUnit>
    <TextUnit id="3124" loc="16.6.8">sed nunc ego a te rogavi ecquam scias esse huiusce vocabuli rationem.</TextUnit>
    <TextUnit id="3125" loc="16.6.9">Atque ille nihil cunctatus, sed nimium quantum audacter: Oves, inquit, 'bidentes' dictae, quod duos tantum dentes habeant.</TextUnit>
    <TextUnit id="3126" loc="16.6.10">Ubi terrarum, quaeso te, inquam, duos solos per naturam dentes habere ovem vidisti? Ostentum enim est et piaculis factis procurandum.</TextUnit>
    <TextUnit id="3127" loc="16.6.11">Tum ille permotus mili et inritatus: Quaere, inquit, ea potius quae e grammatico quaerenda sunt; nam de ovium dentibus opiliones percontantur.</TextUnit>
    <TextUnit id="3128" loc="16.6.12">Facetias nebulonis hominis risi et reliqui. P. autem Nigidius, in libro quem De extis composuit, bidentes appellari ait non oves solas, sed omnes bimas hostias, neque tamen dixit apertius, cur bidentes;</TextUnit>
    <TextUnit id="3129" loc="16.6.13">sed, quod ultro existumabamus, id scriptum invenimus in commentariis quibusdam ad ius pontificum pertinentibus, bidennes primo dictas, d littera inmissa, quasi biennes, tum longo usu loquendi corruptam vocem esse et ex bidennibus bidentes factum,.quoniam id videbatur esse dictu facilius leniusque.</TextUnit>
    <TextUnit id="3130" loc="16.6.14">Hyginus tamen Iulius, qui ius pontificum non videtur ignorasse, in quarto librorum quos De Vergilio fecit, bidentes appellari scripsit hostias quae per aetatem duos dentes altiores haberent.</TextUnit>
    <TextUnit id="3131" loc="16.6.15">Verba illius ipsa posui: Quae 'bidens' est, inquit, hostia, oportet habeat dentes octo, sed ex his duo ceteris altiores, per quos appareat ex minore aetate  in maiorem transcendisse. Haec Hygini opinio an vera sit, non argui argumentis, sed oculis videri potest.</TextUnit>
    <TextUnit id="3132" loc="16.7.7arg">Quod Laberius verba pleraque licentius petulantiusque finxit; et quod multis item verbis utitur de quibus an sint Latina quaeri solet.</TextUnit>
    <TextUnit id="3133" loc="16.7.1">LABERIUS, in mimis quos scriptitavit, oppido quam verba finxit praelicenter.</TextUnit>
    <TextUnit id="3134" loc="16.7.2">Nam et mendicimonium dicit et moechimonium et adulterionem adulteritatemque pro adulterio et depudicavit pro stupravit et abluvium pro diluvio et, quod in mimo ponit quem Cophinum inscripsit,</TextUnit>
    <TextUnit id="3135" loc="16.7.3">manuatus est pro furatus est et item in Fullone furem manuarium appellat:  manuari (inquit) pudorem perdidisti, multaque alia huiuscemodi novat.</TextUnit>
    <TextUnit id="3136" loc="16.7.4">Neque non obsoleta quoque et maculantia ex sordidiore vulgi usu ponit, quale est in Staminariis:  Tóllet bona fide vos Orcus nudas in catómum.</TextUnit>
    <TextUnit id="3137" loc="16.7.5">Et elutriare lintea et lavandaria dicit, quae ad lavandum sint data, et:   coicior (inquit) in fullónicam, et:  Quid próperas? ecquid praecurris, caldónia?</TextUnit>
    <TextUnit id="3138" loc="16.7.6">Item in Restione talabarriunculos dicit, quos vulgus talabarriones,</TextUnit>
    <TextUnit id="3139" loc="16.7.7">item in Compitalibus:  malas malaxavi,</TextUnit>
    <TextUnit id="3140" loc="16.7.8">item in Cacomnemone:  Hic est (inquit) Íille gurdus, quem ego me abhinc menses duos ex África Vénientem excepísse tibi narrávi, item in mimo,</TextUnit>
    <TextUnit id="3141" loc="16.7.9">qui inscribitur Natalicius, cippum dicit et obbam et camellam et pittacium et capitium:  Induis (inquit) cápitium tunicaé pittacium.</TextUnit>
    <TextUnit id="3142" loc="16.7.10">Praeterea in Anna Peranna gubernium pro gubernatore et planum pro sycophanta et nanum pro pumilione dicit; quamquam planum pro sycophanta M. quoque Cicero in oratione scriptum reliquit, quam Pro Cluentio dixit.</TextUnit>
    <TextUnit id="3143" loc="16.7.11">Atque item, in mimo qui Saturnalia inscriptus est, botulum pro farcimine appellat et hominem levennam pro levi.</TextUnit>
    <TextUnit id="3144" loc="16.7.12">Item in Necyomantia cocionem pervulgate dicit, quem veteres arillatorem dixerunt. Verba Laberi haec sunt:  Duas uxores? hercle hoc plus negóti est, inquit cócio; Séx aediles viderat.</TextUnit>
    <TextUnit id="3145" loc="16.7.13">Sed enim, in mimo quem inscripsit Alexandream, eodem quidem quo vulgus, sed probe Latineque usus est Graeco vocabulo; emplastrum enim dixit οὐθετέρως, non genere feminino, ut isti novicii semidocti.</TextUnit>
    <TextUnit id="3146" loc="16.7.14">Verba ex eo mimo adposui:  Quíd est ius iurandum? emplastrum aeris álieni.</TextUnit>
    <TextUnit id="3147" loc="16.8.8arg">Quid significet et quid a nostris appellatum sit quod axioma dialectici dicunt; et quaedam alia quae prima in disciplina dialectica traduntur.</TextUnit>
    <TextUnit id="3148" loc="16.8.1">CUM in disciplinas dialecticas induci atque imbui vellemus, necessus fuit adire atque cognoscere quas vocant dialectici εἰσαγωγάς.</TextUnit>
    <TextUnit id="3149" loc="16.8.2">Tum, quia in primo  περὶ ἀξιωμάτων discendum, quae M. Varro alias profata, alias proloquia appellat, commentarium De Proloquiis L. Aelii, docti hominis, qui magister Varronis fuit, studiose quaesivimus eumque in Pacis bibliotheca repertun legimus.</TextUnit>
    <TextUnit id="3150" loc="16.8.3">Sed in eo nihil edocenter neque ad instituendum explanate scriptum est, fecisseque videtur eum librum Aelius sui magis admonendi quam aliorum docendi gratia.</TextUnit>
    <TextUnit id="3151" loc="16.8.4">Redimus igitur necessario ad Graecos libros. Ex quibus accepimus ἀξίωμα esse his verbis definitum: λεκτὸν αὐτοτελὲς ἀπόφαντον ὅσον ἐφ' αὑτῷ. Hoc ego supersedi vertere, quia novis et inconditis vocibus utendum fuit, quas pati aures per insolentiam vix possent.</TextUnit>
    <TextUnit id="3152" loc="16.8.6">Sed M. Varro in libro De Lingua Latina ad Ciceronem quarto vicesimo expeditissime ita finit: Proloquium est sententia in qua nihil desideratur.</TextUnit>
    <TextUnit id="3153" loc="16.8.7">Erit autem planius quid istud sit, si exemplum eius dixerimus. ̓αξίωμα igitur, sive id proloquium dicere placet, huiusmodi est: Hannibal Poenus fuit; Scipio Numantiam delevit; Milo caedis damnatus est;</TextUnit>
    <TextUnit id="3154" loc="16.8.8">neque bonum est voluptas neque malum; et omnino quicquid ita dicitur plena atque perfecta verborum sententia, ut id necesse sit aut verum aut falsum esse, id a dialecticis ἀξίωμα appellatum est, a M. Varrone, sicuti dixi, proloquium, a M. autem Cicerone pronuntiatum, quo  ille tamen vocabulo tantisper uti se adtestatus est, quoad melius, inquit, invenero.</TextUnit>
    <TextUnit id="3155" loc="16.8.9">Sed quod Graeci συνημμένον ἀξίωμα dicunt, id alii nostrorum adiunctum, alii conexum dixerunt. Id conexum tale est: si Plato ambulat, Plato movetur; si dies est, sol super terras est.</TextUnit>
    <TextUnit id="3156" loc="16.8.10">Item quod illi συμπεπλεγμένον, nos vel coniunctum vel copulatum dicimus, quod est huiuscemodi: P. Scipio, Pauli filius, et bis consul fuit et triumphavit et censura functus est et collega in censura L. Mummi fuit.</TextUnit>
    <TextUnit id="3157" loc="16.8.11">In omni autem coniuncto si unum est mendacium, etiamsi cetera vera sunt, totum esse mendacium dicitur. Nam si ad ea omnia quae de Scipione illo vera dixi, addidero et Hannibalem in Africa superavit, quod est falsum, universa quoque illa quae coniuncte dicta sunt, propter hoc unum quod falsum accesserit, quia simul dicentur, vera non erunt.</TextUnit>
    <TextUnit id="3158" loc="16.8.12">Est item aliud quod Graeci διεζευγμένον ἀξίωμα, nos disiunctum dicimus. Id huiusmodi est: Aut malum est voluptas aut bonum, aut neque bonum neque malum est.</TextUnit>
    <TextUnit id="3159" loc="16.8.13">Omnia autem quae disiunguntur pugnantia esse inter sese oportet, eorumque opposita, quae ἀντικείμενα Graeci dicunt, ea quoque ipsa inter se adversa esse. Ex omnibus quae disiunguntur unum esse verum debet, falsa cetera.</TextUnit>
    <TextUnit id="3160" loc="16.8.14">Quod si aut nihil omnium verum aut omnia plurave quam unum vera erunt, aut quae disiuncta sunt non pugnabunt, aut quae opposita eorum sunt contraria inter sese non erunt, tunc id disiunctum mendacium est et  appellatur παραδιεζευγμένον, sicuti hoc est, in quo quae opposita non sunt contraria: Aut curris aut ambulas aut stas. Nam ipsa quidem inter se adversa sunt, sed opposita eorum non pugnant: non ambulare enim et non stare et non currere contraria inter sese non sunt, quoniam contraria ea dicuntur quae simul vera esse non queunt; possis enim simul eodemque tempore neque ambulare neque stare neque currere.</TextUnit>
    <TextUnit id="3161" loc="16.8.15">Sed hoc iam breve ex dialectica libamentum dedisse.</TextUnit>
    <TextUnit id="3162" loc="16.8.16">nunc satis erit atque id solum addendum admonendumque est, quod huius disciplinae studium atque cognitio in principiis quidem taetra et aspernabilis insuavisque esse et inutilis videri solet, sed, ubi aliquantum processeris, tum denique et emolumentum eius in animo tuo dilucebit et sequitur quaedam discendi voluptas insatiabilis,</TextUnit>
    <TextUnit id="3163" loc="16.8.17">cui sane nisi modum feceris, periculum non mediocre erit ne, ut plerique alii, tu quoque in illis dialecticae gyris atque maeandris, tamquam apud Sirenios scopulos, consenescas.</TextUnit>
    <TextUnit id="3164" loc="16.9.9arg">Quid significet verbum in libris veterum creberrime positum susque deque.</TextUnit>
    <TextUnit id="3165" loc="16.9.1">SUSQUE deque fero aut susque deque sum aut susque deque habeo—his enim omnibus modis  dicitur—verbum est ex hominum doctorum sermonibus. In poematis quoque et in epistulis veterum scriptum est plurifariam; sed facilius reperias qui verbum ostentent quam qui intellegant.</TextUnit>
    <TextUnit id="3166" loc="16.9.2">Ita plerique nostrum quae remotiora verba invenimus dicere ea properamus, non discere.</TextUnit>
    <TextUnit id="3167" loc="16.9.3">Significat autem susque deque ferre animo aequo esse et quod accidit non magni pendere atque interdum neglegere et contemnere, et propemodum id valet quod dicitur Graece ἀδιαφορεῖν.</TextUnit>
    <TextUnit id="3168" loc="16.9.4">Laberius in Compitalibus:  Núnc tu lentu's, núnc tu susque déque fers; Matér familias túa in lecto adversó sedet, Servós sextantis útitur nefáriis Verbís. M. Varro in Sisenna vel De Historia:</TextUnit>
    <TextUnit id="3169" loc="16.9.5">Quod si non horum omnium similia essent principia ac postprincipia, susque deque esset.</TextUnit>
    <TextUnit id="3170" loc="16.9.6">Lucilius in tertio:  Verum haec ludus ibi susque omnia deque fuerunt, Susque et deque fuere, inquam, omnia, ludus iocusque; Illud opus durum, ut Setinum accessimus finem: αἰγίλιποι montes, Aetnae omnes, asperi Athones.</TextUnit>
    <TextUnit id="3171" loc="16.10.10arg">Quid sint proletarii, quid capite censi; quid item sit in XII. Tabulis adsiduus; et quae eius vocabuli ratio sit.</TextUnit>
    <TextUnit id="3172" loc="16.10.1">OTIUM erat quodam die Romae in foro a negotiis et laeta quaedam celebritas feriarum legebaturque in consessu forte conplurium Enni liber ex Annalibus. In eo libro versus hi fuerunt:  Proletarius publicitus scutisque feroque Ornatur ferro; muros urbemque forumque Excubiis curant. Tum ibi quaeri coeptum est, quid esset proletarius.</TextUnit>
    <TextUnit id="3173" loc="16.10.3">Atque ego, aspiciens quempiam in eo circulo ius civile callentem, familiarem meum, rogabam ut id verbum nobis enarraret,</TextUnit>
    <TextUnit id="3174" loc="16.10.4">et cum illic se iuris, non rei grammaticae peritum esse respondisset, Eo maxime, inquam, te dicere hoc oportet, quando, ut praedicas, peritus iuris es.</TextUnit>
    <TextUnit id="3175" loc="16.10.5">Nam Q. Ennius verbum hoc ex Duodecim Tabulis vestris accepit, in quibus, si recte commemini, ita scriptum est: 'Adsiduo vindex adsiduus esto. Proletario iam civi quis volet vindex esto.'</TextUnit>
    <TextUnit id="3176" loc="16.10.6">Petimus igitur ne Annalem nunc Q. Ennii, sed Duodecim Tabulas legi arbitrere  et quid sit in ea lege 'proletarius civis' interpretere.</TextUnit>
    <TextUnit id="3177" loc="16.10.7">Ego vero, inquit ille, dicere atque interpretari hoc deberem, si ius Faunorum et Aboriginum didicissem.</TextUnit>
    <TextUnit id="3178" loc="16.10.8">Sed enim cum 'proletarii' et 'adsidui' et 'sanates' et 'vades' et 'subvades' et 'viginti quinque asses' et 'taliones ' furtorumque quaestio 'cum lance et licio' evanuerint omnisque illa Duodecim Tabularum antiquitas, nisi in legis actionibus centumviralium causarum lege Aebutia lata consopita sit, studium scientiamque ego praestare debeo iuris et legum vocumque earum quibus utimur.</TextUnit>
    <TextUnit id="3179" loc="16.10.9">Tum forte quadam Iulium Paulum, poetam memoriae nostrae doctissimum, praetereuntem conspeximus.</TextUnit>
    <TextUnit id="3180" loc="16.10.10">Is a nobis salutatur, rogatusque uti de sententia deque ratione istius vocabuli nos doceret, Qui in plebe, inquit, Romana tenuissimi pauperrimique erant neque amplius quam mille quingentum aeris in censum deferebant, 'proletarii' appellati sunt, qui vero nullo aut perquam parvo aere censebantur, 'capite censi' vocabantur, extremus autem census capite censorum aeris fuit trecentis septuaginta quinque.</TextUnit>
    <TextUnit id="3181" loc="16.10.11">Sed quoniam res pecuniaque familiaris obsidis vicem pignerisque esse apud rempublicam videbatur amorisque in patriam fides quaedam in ea firmamentumque erat, neque proletarii neque capite censi milites, nisi in tumultu maximo, scribebantur, quia familia  pecuniaque his aut tenuis aut nulla esset.</TextUnit>
    <TextUnit id="3182" loc="16.10.12">Proletariorum tamen ordo honestior aliquanto et re et nomine quam capite censorum fuit;</TextUnit>
    <TextUnit id="3183" loc="16.10.13">nam et asperis reipublicae temporibus, cum iuventutis inopia esset, in militiam tumultuariam legebantur armaque is sumptu publico praebebantur, et non capitis censione, sed prosperiore vocabulo a munere officioque prolis edendae appellati sunt, quod, cum re familiari parva minus possent rempublicam iuvare, subolis tamen gignendae copia civitatem frequentarent.</TextUnit>
    <TextUnit id="3184" loc="16.10.14">Capite censos autem primus C. Marius, ut quidam ferunt bello Cimbrico, difficillimis reipublicae temporibus, vel potius, ut Sallustius ait, bello Iugurthino, milites scripsisse traditur, cum id factum ante in nulla memoria extaret.</TextUnit>
    <TextUnit id="3185" loc="16.10.15">'Adsiduus' in XII. Tabulis pro locuplete et facile facienti dictus aut ab assibus, id est, aere dando, cum id tempora reipublicae postularent, aut a muneris pro familiari copia faciendi adsiduitate.</TextUnit>
    <TextUnit id="3186" loc="16.10.16">Verba autem Sallusti in Historia Iugurthina de C. Mario consule et de capite censis haec sunt: Ipse interea milites scribere, non more maiorum nec ex classibus, sed ut libido cuiusque erat, capite censos plerosque. Id factum alii inopia bonorum,  alii per ambitionem consulis memorabant, quod ab eo genere celebratus auctusque erat, et homini potentiam quaerenti egentissimus quisque oportunissimus.</TextUnit>
    <TextUnit id="3187" loc="16.11.11arg">Historia ex Herodoti libris sumpta de Psyllorum interitu, qui in Syrtibus Africanis colebant.</TextUnit>
    <TextUnit id="3188" loc="16.11.1">GENS in Italia Marsorum orta fertur a Circae filio.</TextUnit>
    <TextUnit id="3189" loc="16.11.2">Propterea Marsis hominibus, quorum dumtaxat familiae cum externis cognationibus nondum etiam permixtae corruptaeque sunt, vi quadam genitali datum ut et serpentium virulentorum domitores sint et incentionibus herbarumque sucis faciant medellarum miracula.</TextUnit>
    <TextUnit id="3190" loc="16.11.3">Hac eadem vi praeditos esse quosdam videmus, qui Psylli vocantur. Quorum super nomine et genere cum in veteribus litteris quaesissem, in quarto denique Herodoti libro fabulam de Psyllis hanc invenimus:</TextUnit>
    <TextUnit id="3191" loc="16.11.4">Psyllos quondam fuisse in terra Africa conterminos Nasamonibus Austrumque in finibus eorum quodam in tempore perquam validum ac diutinum flavisse;</TextUnit>
    <TextUnit id="3192" loc="16.11.5">eo flatu aquam omnem in locis in quibus colebant exaruisse;</TextUnit>
    <TextUnit id="3193" loc="16.11.6">Psyllos, re aquaria defectos, eam iniuriam graviter Austro suscensuisse decretumque fecisse, uti armis sumptis ad Austrum, proinde quasi ad hostem, iure belli res petitum proficiscerentur.</TextUnit>
    <TextUnit id="3194" loc="16.11.7">Atque ita profectis ventum Austrum  magno spiritus agmine venisse obviam eosque universos cum omnibus copiis armisque, cumulis montibusque harenarum supervectis, operuisse.</TextUnit>
    <TextUnit id="3195" loc="16.11.8">Eo facto Psyllos ad unum omnis interisse, itaque eorum fines a Nasamonibus occupatos.</TextUnit>
    <TextUnit id="3196" loc="16.12.12arg">De his vocabulis quae Cloatius Verus aut satis commode aut nimis absurde et inlepide ad origines linguae Graecae redigit.</TextUnit>
    <TextUnit id="3197" loc="16.12.1">CLOATIUS VERUS in libris quos inscripsit Verborum a Graecis Tractorum, non pauca hercle dicit curiose et sagaciter conquisita, neque non tamen quaedam futtilia et frivola.</TextUnit>
    <TextUnit id="3198" loc="16.12.2">Errare, inquit, dictum est ἀπὸ τοῦ ἔρρειν, versumque infert Homeri, in quo id verbum est:  ̔́ερρ' ἐκ νήσου θᾶσσον, ἐλέγχιστε ζωόντων.</TextUnit>
    <TextUnit id="3199" loc="16.12.3">Item alucinari factum scripsit ex eo, quod dicitur Graece ἀλύειν, unde elucum quoque esse dictum putat, a littera in e versa, tarditatem quandam animi et stuporem, qui alucinantibus plerumque usu venit.</TextUnit>
    <TextUnit id="3200" loc="16.12.4">Item fascinum appellatum quasi bascanum et fascinare esse quasi bascinare.</TextUnit>
    <TextUnit id="3201" loc="16.12.5">Commode haec sane omnia et conducenter. Sed in libro quarto: Faenerator, inquit, appellatus  est quasi φαινεράτωρ, ἀπὸ τοῦ φαίνεσθαι ἐπὶ τὸ χρηστότερον, quoniam id genus hominum speciem ostentent humanitatis et commodi esse videantur inopibus nummos desiderantibus,</TextUnit>
    <TextUnit id="3202" loc="16.12.6">idque dixisse ait Hypsicraten quempiam grammaticum, cuius libri sane nobiles sunt super his, quae a Graecis accepta sunt. Sive hoc autem ipse Cloatius sive nescio quis alius nebulo effutivit, nihil potest dici insulsius.</TextUnit>
    <TextUnit id="3203" loc="16.12.7">Faenerator enim, sicuti M. Varro in libro tertio De sermone Latino scripsit, a faenore est nominatus; faenus autem dictum ait a fetu et quasi a fetura quadam pecuniae parientis atque increscentis.</TextUnit>
    <TextUnit id="3204" loc="16.12.8">Idcirco et M. Catonem et ceteros aetatis eius feneratorem sine a littera pronuntiasse tradit, sicuti fetus ipse et fecunditas appellata.</TextUnit>
    <TextUnit id="3205" loc="16.13.13arg">Quid sit municipium et quid a colonia differat; et quid sint municipes quaeque sit eius vocabuli ratio ac proprietas; atque inibi, quod divus Hadrianus in senatu de iure atque vocabulo municipum verba fecit.</TextUnit>
    <TextUnit id="3206" loc="16.13.1">MUNICIPES et municipia verba sunt dictu facilia et usu obvia, et neutiquam reperias qui haec dicit, quin scire se plane putet quid dicat. Sed profecto aliud est, atque aliter dicitur.</TextUnit>
    <TextUnit id="3207" loc="16.13.2">Quotus enim fere nostrum est, qui, cum ex colonia populi Romani sit, non se municipem esse et populares  suos municipes esse dicat, quod est a ratione et a veritate longe aversum?</TextUnit>
    <TextUnit id="3208" loc="16.13.3">Sic adeo et municipia quid et quo iure sint quantumque a colonia differant ignoramus, existimamusque meliore condicione esse colonias quam municipia.</TextUnit>
    <TextUnit id="3209" loc="16.13.4">De cuius opinationis tam promiscae erroribus divus Hadrianus in oratione, quam De Italicensibus, unde ipse ortus fuit, in senatu habuit, peritissime disseruit mirarique se ostendit quod et ipsi Italicenses et quaedam item alia municipia antiqua, in quibus Uticenses nominat, cum suis moribus legibusque uti possent, in ius coloniarum mutari gestiverint.</TextUnit>
    <TextUnit id="3210" loc="16.13.5">Praenestinos autem refert maximo opere a Tiberio imperatore petisse orasseque ut ex colonia in municipii statum redigerentur, idque illis Tiberium pro ferenda gratia tribuisse, quod in eorum finibus sub ipso oppido ex capitali morbo revaluisset.</TextUnit>
    <TextUnit id="3211" loc="16.13.6">Municipes ergo sunt cives Romani ex municipiis, legibus suis et suo iure utentes, muneris tantum cum populo Romano honorari participes, a quo munere capessendo appellati videntur, nullis aliis necessitatibus neque ulla populi Romani lege adstricti, nisi in quam populus eorum fundus factus est.</TextUnit>
    <TextUnit id="3212" loc="16.13.7">Primos autem municipes sine suffragii iure Caerites esse factos accepimus concessumque illis ut civitatis Romanae honorem quidem caperent, sed negotiis tamen atque oneribus vacarent, pro sacris  bello Gallico receptis custoditisque. Hinc tabulae Caerites appellatae versa vice, in quas censores referri iubebant quos notae causa suffragiis privabant.</TextUnit>
    <TextUnit id="3213" loc="16.13.8">Sed coloniarum alia necessitudo est; non enim veniunt extrinsecus in civitatem nec suis radicibus nituntur, sed ex civitate quasi propagatae sunt et iura institutaque omnia populi Romani, non sui arbitrii, habent.</TextUnit>
    <TextUnit id="3214" loc="16.13.9">Quae tamen condicio, cum sit magis obnoxia et minus libera, potior tamen et praestabilior existimatur propter amplitudinem maiestatemque populi Romani, cuius istae coloniae quasi effigies parvae simulacraque esse quaedam videntur, et simul quia obscura oblitterataque sunt municipiorum iura, quibus uti iam per ignotitiam non queunt.</TextUnit>
    <TextUnit id="3215" loc="16.14.14arg">Quod M. Cato differre dixit properare et festinare; et quam incommode Verrius Flaccus verbi quod est festinat ἔτυμον interpretatus est.</TextUnit>
    <TextUnit id="3216" loc="16.14.1">FESTINARE et properare idem significare atque in eandem rem dici videntur.</TextUnit>
    <TextUnit id="3217" loc="16.14.2">Sed M. Cato id differre existimat eaque hoc modo divisa—verba sunt ipsius ex oratione, quam De Suis Virtutibus  habuit—: Aliud est ' properare,' aliud ' festinare.' Qui unum quid mature transigit, is properat; qui multa simul incipit neque perficit, is festinat.</TextUnit>
    <TextUnit id="3218" loc="16.14.3">Verrius Flaccus rationem dicere volens differentiae huius: ' Festinat,' inquit, a fando dicitur, quoniam isti ignaviores, qui nihil perficere possunt, plus verborum quam operae habent.</TextUnit>
    <TextUnit id="3219" loc="16.14.4">Sed id nimis coactum atque absurdum videtur neque tanti esse momenti potest prima in utroque verbo littera, ut propter eam unam tam diversa verba festinare et fari eadem videri debeant.</TextUnit>
    <TextUnit id="3220" loc="16.14.5">Commodius autem propiusque visum est, festinare esse quasi fessum esse. Nam qui multis simul rebus properandis defessus est, is iam non properat, set festinat.</TextUnit>
    <TextUnit id="3221" loc="16.15.15arg">Quid Theophrastus mirum de perdicibus scriptum reliquerit et quid Theopompus de leporibus.</TextUnit>
    <TextUnit id="3222" loc="16.15.1">THEOPHRASTUS, philosophorum peritissimus, omnes in Paphlagonia perdices bina corda habere dicit, Theopompus in Bisaltia lepores bina iecora.</TextUnit>
    <TextUnit id="3223" loc="16.16.16arg">Agrippas a partus aegri et inprosperi vitio appellatos; deque his deabus quae vocantur Prorsa et Postverta.</TextUnit>
    <TextUnit id="3224" loc="16.16.1">QUORUM in nascendo non caput, sed pedes primi extiterant, qui partus difficillimus aegerrimusque habetur, Agrippae appellati, vocabulo ab aegritudine et pedibus conficto.</TextUnit>
    <TextUnit id="3225" loc="16.16.2">Esse autem pueros in utero Varro dicit capite infimo nixos, sursum pedibus elatis, non ut hominis natura est, sed ut arboris.</TextUnit>
    <TextUnit id="3226" loc="16.16.3">Nam pedes cruraque arboris ramos appellat, caput stirpem atque caudicem.</TextUnit>
    <TextUnit id="3227" loc="16.16.4">Quando igitur, inquit, contra naturam forte conversi in pedes, brachiis plerumque diductis, retineri solent, aegriusque tunc mulieres enituntur, huius periculi deprecandi gratia arae statutae sunt Romae duabus Carmentibus, quarum altera 'Postverta' cognominatast, ' Prorsa' altera, a recti perversique partus et potestate et nomine.</TextUnit>
    <TextUnit id="3228" loc="16.17.17arg">Quae ratio vocabuli sit agri Vaticani.</TextUnit>
    <TextUnit id="3229" loc="16.17.1">ET agrum Vaticanum et eiusdem agri deum praesidem appellatum acceperamus a vaticiniis quae vi  atque instinctu eius dei in eo agro fieri solita essent.</TextUnit>
    <TextUnit id="3230" loc="16.17.2">Sed praeter hanc causam M. Varro in libris divinarum aliam esse tradit istius nominis rationem: Nam sicut Aius, inquit, deus appellatus araque ei statuta est quae est infima nova via, quod eo in loco divinitus vox edita erat, ita Vaticanus deus nominatus penes quem essent vocis humanae initia, quoniam pueri, simul atque parti sunt, eam primam vocem edunt quae prima in Vaticano syllabast idcircoque 'vagire ' dicitur, exprimente verbo sonum vocis recentis.</TextUnit>
    <TextUnit id="3231" loc="16.18.18arg">Lepida quaedam et memoratu et cognitu de parte geometriae quae ὀπτική appellatur, et item alia quae κανονική, et tertia itidem quae dicitur μετρική.</TextUnit>
    <TextUnit id="3232" loc="16.18.1">PARS quaedam geometriae ὀπτική appellatur quae ad oculos pertinet, pars altera, quae ad auris, κανονική vocatur, qua musici ut fundamento artis suae utuntur.</TextUnit>
    <TextUnit id="3233" loc="16.18.2">Utraque harum spatiis et intervallis linearum et ratione numerorum constat.</TextUnit>
    <TextUnit id="3234" loc="16.18.3">̓οπτική facit multa demiranda id genus, ut in speculo uno imagines unius rei plures appareant; item ut speculum in loco certo positum nihil imaginet, aliorsum translatum faciat imagines; item si rectus speculum spectes, imago fiat tua eiusmodi, ut  caput deorsum videatur, pedes sursum. Reddit etiam causas ea disciplina cur istae quoque visiones fallant, ut quae in aqua conspiciuntur maiora ad oculos fiant, quae procul ab oculis sunt, minora.</TextUnit>
    <TextUnit id="3235" loc="16.18.4">κανονική autem longitudines et altitudines vocis emetitur. Longior mensura vocis ῥυθμός dicitur, μέλος.</TextUnit>
    <TextUnit id="3236" loc="16.18.5">Est et alia species κανονικῆς, quae appellatur μετρική, per quam syllabarum longarum et brevium et mediocrium iunctura et modus congruens cum principiis geometriae aurium mensura examinatum.</TextUnit>
    <TextUnit id="3237" loc="16.18.6">Sed haec, inquit M. Varro, aut omnino non discimus aut prius desistimus quam intellegamus cur discenda sint. Voluptas autem, inquit, vel utilitas talium disciplinarum in postprincipiis existit, cum perfectae absolutaeque sunt; in principiis vero ipsis ineptae et insuaves videntur.</TextUnit>
    <TextUnit id="3238" loc="16.19.19arg">Sumpta historia ex Herodoti libro super fidicine Arione.</TextUnit>
    <TextUnit id="3239" loc="16.19.1">CELERI admodum et cohibili oratione vocumque filo tereti et candido fabulam scripsit Herodotus super fidicine illo Arione.</TextUnit>
    <TextUnit id="3240" loc="16.19.2">Vetus, inquit, et nobilis Arion cantator fidibus fuit.</TextUnit>
    <TextUnit id="3241" loc="16.19.3">Is loco et oppido  Methymnaeus, terra atque insula omni Lesbius fuit.</TextUnit>
    <TextUnit id="3242" loc="16.19.4">Eum Arionem rex Corinthi Periander amicum amatumque habuit artis gratia.</TextUnit>
    <TextUnit id="3243" loc="16.19.5">Is inde a rege proficiscitur,</TextUnit>
    <TextUnit id="3244" loc="16.19.6">terras inclutas Siciliam atque Italiam visere. Ubi eo venit auresque omnium mentesque in utriusque terrae urbibus demulsit, in quaestibus istic et voluptatibus amoribusque hominum fuit.</TextUnit>
    <TextUnit id="3245" loc="16.19.7">Is tum postea grandi pecunia et re bona multa copiosus Corinthum instituit redire,</TextUnit>
    <TextUnit id="3246" loc="16.19.8">navem igitur et navitas, ut notiores amicioresque sibi, Corinthios delegit.</TextUnit>
    <TextUnit id="3247" loc="16.19.9">Sed eos Corinthios, homine accepto navique in altum provecta, praedae pecuniaeque cupidos cepisse consilium de necando Arione.</TextUnit>
    <TextUnit id="3248" loc="16.19.10">Tum ilium ibi, pernicie intellecta, pecuniam ceteraque sua, ut haberent, dedisse, vitam modo sibi ut parcerent oravisse.</TextUnit>
    <TextUnit id="3249" loc="16.19.11">Navitas precum eius harum commiseritum esse illactenus ut ei necem adferre per vim suis manibus temperarent, sed imperavisse ut iam statim coram desiliret praeceps in mare.</TextUnit>
    <TextUnit id="3250" loc="16.19.12">Homo, inquit, ibi territus, spe omni vitae perdita, id unum postea oravit, ut priusquam mortem obpeteret, induere permitterent sua sibi omnia indumenta et fides capere et canere carmen casus illius sui consolabile.</TextUnit>
    <TextUnit id="3251" loc="16.19.13">Feros et inmanes navitas prolubium tamen audiendi subit; quod oraverat impetrat.</TextUnit>
    <TextUnit id="3252" loc="16.19.14">Atque ibi mox de more cinctus, amictus, ornatus stansque in summae puppis foro, carmen quod 'orthium' dicitur voce sublatissima cantavit.</TextUnit>
    <TextUnit id="3253" loc="16.19.15">Ad postrema cantus cum fidibus ornatuque omni, sicut stabat canebatque, iecit sese procul in  profundum. Navitae, hautquaquam dubitantes quin perisset, cursum quem facere coeperant tenuerunt.</TextUnit>
    <TextUnit id="3254" loc="16.19.16">Sed novum et mirum et pium facinus contigit. Delphinum repente inter undas adnavisse fluitantique sese homini subdidisse et dorso super fluctus edito vectavisse incolumique eum corpore et ornatu Taenarum in terram Laconicam devexisse.</TextUnit>
    <TextUnit id="3255" loc="16.19.17">Tum Arionem prorsus ex eo loco Corinthum petivisse talemque Periandro regi, qualis delphino vectus fuerat, inopinanti sese optulisse eique rem, sicuti acciderat, narravisse.</TextUnit>
    <TextUnit id="3256" loc="16.19.18">Regem istaec parum credidisse, Arionem, quasi falleret, custodiri iussisse, navitas inquisitos,</TextUnit>
    <TextUnit id="3257" loc="16.19.19">ablegato Arione, dissimulanter interrogasse ecquid audissent in his locis unde venissent super Arione?</TextUnit>
    <TextUnit id="3258" loc="16.19.20">Eos dixisse, hominem, cum inde irent, in terra Italia fuisse eumque illic bene agitare et studiis delectationibusque urbium florere atque in gratia pecuniaque magna opulentum fortunatumque esse.</TextUnit>
    <TextUnit id="3259" loc="16.19.21">Tum inter haec eorum verba Arionem cum fidibus et indumentis cum quibus se in salum eiaculaverat extitisse,</TextUnit>
    <TextUnit id="3260" loc="16.19.22">navitas stupefactos convictosque ire infitias non quisse.</TextUnit>
    <TextUnit id="3261" loc="16.19.23">Eam fabulam dicere Lesbios et Corinthios atque esse fabulae argumentum, quod simulacra duo aenea ad Taenarum viserentur, delphinus vehens et homo insidens.</TextUnit>
    <TextUnit id="3262" loc="17.1.1arg">Quod Gallus Asinius et Largius Licinus sententiam M. Ciceronis reprehenderunt ex oratione quam dixit Pro M. Caelio; et quid ad versus homines stolidissimos pro eadem sententia vere digneque dici possit.</TextUnit>
    <TextUnit id="3263" loc="17.1.1">UT quidam fuerunt monstra hominum, quod de dis inmortalibus impias falsasque opiniones prodiderunt, ita nonnulli tam prodigiosi tamque vecordes extiterunt, in quibus sunt Gallus Asinius et Largius Licinus, cuius liber etiam fertur infando titulo Ciceromastix, ut scribere ausi sint M. Ciceronem parum integre atque inproprie atque inconsiderate locutum.</TextUnit>
    <TextUnit id="3264" loc="17.1.2">Atque alia quidem quae reprehenderunt neque dictu neque auditu digna sunt,</TextUnit>
    <TextUnit id="3265" loc="17.1.3">sed enim hoc, in quo sibimet ipsi praeter cetera esse visi sunt verborum pensitatores subtilissimi, cedo, quale id sit consideremus.</TextUnit>
    <TextUnit id="3266" loc="17.1.4">M. Cicero Pro M. Caelio ita scribit: Nam quod obiectum est de pudicitia quodque omnium accusatorum non criminibus, sed vocibus maledictisque celebratum est, id numquam tam acerbe feret M. Caelius, ut eum paeniteat non deformem esse natum.</TextUnit>
    <TextUnit id="3267" loc="17.1.5">Non existumant verbo proprio esse usum, quod ait paeniteat, atque id prope ineptum etiam  esse dicunt.</TextUnit>
    <TextUnit id="3268" loc="17.1.6">Nam 'paenitere,' inquiunt, tum dicere solemus, cum quae ipsi fecimus aut quae de nostra voluntate nostroque consilio facta sunt, ea nobis post incipiunt displicere sententiamque in iis nostram demutamus;</TextUnit>
    <TextUnit id="3269" loc="17.1.7">neminem autem recte ita loqui paenitere sese, quod natus sit aut paenitere, quod mortalis sit aut quod ex offenso forte vulneratoque corpore dolorem sentiat, quando istiusmodi rerum nec consilium sit nostrum nec arbitrium, sed ea ingratis nostris vi ac necessitate naturae nobis accidant: Sicut hercle, inquiunt,</TextUnit>
    <TextUnit id="3270" loc="17.1.8">non voluntarium fuit M. Caelio, quali forma nasceretur, cuius eum dixit 'non paenitere,' tamquam in ea causa res esset ut rationem caperet paenitendi.</TextUnit>
    <TextUnit id="3271" loc="17.1.9">Est haec quidem, quam dicunt, verbi huiusce sententia et paenitere nisi in voluntariis rebus non probe dicitur, tametsi antiquiores verbo ipso alio quoque modo usitati sunt et paenitet ab eo quod est paene et paenuria dixerunt. Sed id aliorsum pertinet atque alio in loco dicetur.</TextUnit>
    <TextUnit id="3272" loc="17.1.10">Nunc autem, sub hac eadem significatione quae vulgo nota est, non modo ineptum hoc non est quod M. Cicero dixit, sed festivissimum adeo et facetissimum est.</TextUnit>
    <TextUnit id="3273" loc="17.1.11">Nam cum adversarii et obtrectatores M. Caeli, quoniam erat pulchro corpore, formam eius et faciem in suspiciones inpudicitiae accerserent, inludens Cicero tam absurdam criminationem, quod formam, quam natura fecerat, vitio darent, eodem ipso errore quem inludebat sciens usus est et non  paenitet, inquit, M. Caelium, non deformem esse natum, ut vel hac ipsa re, quod ita dicebat, obprobraret adversariis ac per facetias ostentaret facere eos deridiculum, quod proinde Caelio formam crimini darent, quasi arbitrium eius fuisset, quali forma nasceretur.</TextUnit>
    <TextUnit id="3274" loc="17.2.2arg">Verba quaedam ex Q. Claudi Annalium primo cursim in legendo notata.</TextUnit>
    <TextUnit id="3275" loc="17.2.1">CUM librum veteris scriptoris legebamus, conabamur postea memoriae vegetandae gratia indipisci animo ac recensere quae in eo libro scripta essent in utrasque existimationes laudis aut culpae adnotamentis digna, eratque hoc sane quam utile exercitium ad conciliandas nobis, ubi venisset usus, verborum sententiarumque elegantium recordationes.</TextUnit>
    <TextUnit id="3276" loc="17.2.2">Velut haec verba ex Q. Claudi primo Annali, quae meminisse potui, notavi, quem librum legimus biduo proximo superiore.</TextUnit>
    <TextUnit id="3277" loc="17.2.3">Arma, inquit, plerique abiciunt atque inermi inlatebrant sese. Inlatebrant verbum poeticum visum est, sed non absurdum neque asperum.</TextUnit>
    <TextUnit id="3278" loc="17.2.4">Ea, inquit, dum fiunt, Latini subnixo animo ex victoria inerti consilium ineunt. Subnixo animo quasi sublimi et supra nixo, verbum bene significans et non fortuitum; demonstratque animi altitudinem fiduciamque, quoniam quibus innitimur, iis quasi erigimur attollimurque.</TextUnit>
    <TextUnit id="3279" loc="17.2.5">Domus, inquit, suas quemque ire iubet et sua omnia frunisci. Frunisci rarius quidem fuit in aetate M. Tulli ac deinceps infra rarissimum, dubitatunque est ab inperitis antiquitatis an Latinum foret.</TextUnit>
    <TextUnit id="3280" loc="17.2.6">Non modo autem Latinum, sed iucundius amoeniusque etiam verbum est fruniscor quam fruor, et ut fatiscor a fateor, ita fruniscor factum est a fruor.</TextUnit>
    <TextUnit id="3281" loc="17.2.7">Q. Metellus Numidicus, qui caste pureque lingua usus Latina videtur, in epistula quam exul Ad Domitios misit, ita scripsit: Illi vero omni iure atque honestate interdicti, ego neque aqua neque igni careo et summa gloria fruniscor.</TextUnit>
    <TextUnit id="3282" loc="17.2.8">Novius, in Atellania quae Parcus inscripta est, hoc verbo ita utitur:  Quód magno opere quaésiverunt, id frunisci nón queunt. Qui non parsit ápud se, frunítus est.</TextUnit>
    <TextUnit id="3283" loc="17.2.9">Et Romani, inquit, multis armis et magno commeatu praedaque ingenti copiantur. Copiantur verbum castrense est nec facile id reperias apud civilium causarum oratores, ex eademque figura est qua lignantur et pabulantur et aquantur. Sole, inquit, occaso.</TextUnit>
    <TextUnit id="3284" loc="17.2.10">Sole occaso non insuavi vetustate est, si quis aurem habeat non sordidam nec proculcatam; in Duodecim autem  Tabulis verbum hoc ita scriptum est: Ante meridiem causam coniciunto, cum perorant ambo praesentes. Post meridiem praesenti litem addicito. Si ambo praesentes, sol occasus suprema tempestas esto.</TextUnit>
    <TextUnit id="3285" loc="17.2.11">Nos, inquit, in medium relinquemus. Vulgus in medio dicit; nam vitium esse istuc putat et, si dicas in medium ponere, id quoque esse soloecon putant; set probabilius significantiusque sic dici videbitur, si quis ea verba non incuriose introspiciat; Graece quoque θεῖναι εἰς μέσον, vitium id non est.</TextUnit>
    <TextUnit id="3286" loc="17.2.12">Postquam nuntiatum est, inquit, ut pugnatum esset in Gallos, id civitas graviter tulit. In Gallos mundius subtiliusque est quam cum Gallis aut contra Gallos; nam pinguiora haec obsoletioraque sunt.</TextUnit>
    <TextUnit id="3287" loc="17.2.13">Simul, inquit, forma, factis, eloquentia, dignitate, acrimonia, confidentia pariter praecellebat, ut facile intellegeretur magnum viaticum ex se atque in se ad rempublicam evertendam habere. Magnum viaticum pro magna facultate et paratu magno nove positum est, videturque Graecos secutus, qui ἐφόδιον a sumptu viae ad aliarum quoque rerum apparatus traducunt ac saepe ἐφοδίασον pro eo dicunt, quod est institue et instrue.</TextUnit>
    <TextUnit id="3288" loc="17.2.14">Nam Marcus, inquit, Manlius, quem Capitolium servasse a Gallis supra ostendi cuiusque operam cum M. Furio dictatore apud Gallos cumprime fortem atque exsuperabilem respublica sensit, is et genere et vi et virtute bellica nemini concedebat. Adprime crebrius est, cumprime rarius traductumque ex eo est, quod cumprimis dicebant pro quod est inprimis.</TextUnit>
    <TextUnit id="3289" loc="17.2.15">Nihil sibi, inquit, divitias opus esse. Nos divitiis dicimus. Sed vitium hoc orationis nullum est ac ne id quidem est quod figura dici solet; recta enim istaec oratio est et veteres conpluscule ita dixerunt, nec ratio dici potest, cur rectius sit divitiis opus esse quam divitias, nisi qui grammaticorum nova instituta ut τεμένων ἱερά observant.</TextUnit>
    <TextUnit id="3290" loc="17.2.16">Nam hac, inquit, maxime versatur deorum iniquitas, quod deteriores sunt incolumiores neque optimum quemquam inter nos sinunt diurnare. Inusitate diurnare dixit pro diu vivere, sed ex ea figuratione est, qua dicimus perennare. Cum iis, inquit, consermonabatur.</TextUnit>
    <TextUnit id="3291" loc="17.2.17">Sermonari rusticius videtur, sed rectius est, sermocinari tritius, sed corruptius est.</TextUnit>
    <TextUnit id="3292" loc="17.2.18">Sese, inquit, ne id quoque, quod tum suaderet, facturum esse. Ne id quoque dixit pro ne id quidem, infrequens nunc in loquendo, sed in libris veterum creberrimum.</TextUnit>
    <TextUnit id="3293" loc="17.2.19">Tanta, inquit, sanctitudo fani est, ut numquam quisquam violare sit ausus. Sanctitas quoque et sanctimonia non minus Latine dicuntur, sed nescio quid maioris dignitatis est verbum sanctitudo,</TextUnit>
    <TextUnit id="3294" loc="17.2.20">sicuti M. Cato In L. Veturium duritudinem quam duritiam dicere gravius putavit: Qui illius, inquit, impudentiam norat et duritudinem.</TextUnit>
    <TextUnit id="3295" loc="17.2.21">Cum tantus, inquit, arrabo penes Samnites populi Romani esset. Arrabonem dixit sescentos obsides et id maluit quam pignus dicere, quoniam vis huius vocabuli in ea sententia gravior acriorque est; sed nunc arrabo in sordidis verbis haberi coeptus ac multo videtur sordidius arra, quamquam arra quoque veteres saepe dixerint et conpluriens Laberius.</TextUnit>
    <TextUnit id="3296" loc="17.2.22.23">Miserrimas, inquit, vitas exegerunt, et: hic nimiis in otiis, inquit, consumptus est. Elegantia utrobique ex multitudine numeri quaesita est.</TextUnit>
    <TextUnit id="3297" loc="17.2.24">Cominius, inquit, qua ascenderat, descendit atque verba Gallis dedit. Verba Cominium dedisse Gallis dicit, qui nihil quicquam cuiquam dixerat; neque eum Galli, qui Capitolium obsidebant, ascendentem aut descendentem viderant. Sed verba dedit haut secus posuit quam si tu dicas latuit atque obrepsit.</TextUnit>
    <TextUnit id="3298" loc="17.2.25">Convalles, inquit, et arboreta magna erant.  Arboreta ignobilius verbum, arbusta celebratius.</TextUnit>
    <TextUnit id="3299" loc="17.2.26">Putabant, inquit, eos qui foris atque qui in arce erant inter se commutationes et consilia facere. Commutationes, id est conlationes communicationesque, non usitate dixit, set non hercle inscite nec ineleganter.</TextUnit>
    <TextUnit id="3300" loc="17.2.27">Haec ego pauca interim super eo libro, quorum memoria post lectionem subpetierat, mihi notavi.</TextUnit>
    <TextUnit id="3301" loc="17.3.3arg">Verba M. Varronis ex libro quinto et vicesimo Humanarum, quibus contra opinionem volgariam interpretatus est Homeri versum.</TextUnit>
    <TextUnit id="3302" loc="17.3.1">IN sermonibus forte quos de temporibus rerum ad usus hominum repertarum agitabamus, adulescens quispiam non indoctus sparti quoque usum in terra Graecia diu incognitum fuisse dixit multisque post Ilium captum tempestatibus ex terra Hispania advectum.</TextUnit>
    <TextUnit id="3303" loc="17.3.2">Riserunt hoc ad inludendum ex his, qui ibi aderant, unus atque alter, male homines litterati, quod genus ἀγοραίους Graeci appellant, atque eum qui id dixerat librum legisse Homeri aiebant, cui versus hic forte deesset:  καὶ δὴ δοῦρα σέσηπε νεῶν καὶ σπάρτα λέλυνται.</TextUnit>
    <TextUnit id="3304" loc="17.3.3">Tum ille prorsum inritatus: Non, inquit, meo libro versus iste, sed vobis plane magister defuit, si creditis in eo versu σπάρτα id significare quod nos  'spartum' dicimus.</TextUnit>
    <TextUnit id="3305" loc="17.3.4">Maiorem illi risum subiciunt, neque id desierunt, nisi liber ab eo prolatus esset M. Varronis vicesimus quintus Humanarum, in quo de isto Homeri verbo a Varrone ita scriptum est: Ego σπάρτα apud Homerum non plus 'spartum' significare puto quam σπάρτους, qui dicuntur in agro Thebano nati. In Graecia sparti copia modo coepit esse ex Hispania. Neque ea ipsa facultate usi Liburni; sed hi plerasque naves loris suebant, Graeci magis cannabo et stuppa ceterisque sativis rebus, a quibus σπάρτα appellabant.</TextUnit>
    <TextUnit id="3306" loc="17.3.5">Quod cum ita Varro dicat, dubito hercle, an posterior syllaba in eo verbo, quod apud Homerum est, acuenda sit, nisi quia voces huiusmodi, cum ex communi significatione in rei certae proprietatem concedunt, diversitate accentuum separantur.</TextUnit>
    <TextUnit id="3307" loc="17.4.4arg">Quid Menander poeta Philemoni poetae dixerit, a quo saepe indigne in certaminibus comoediarum superatus est; et quod saepissime Euripides in tragoedia ab ignobilibus poetis victus est.</TextUnit>
    <TextUnit id="3308" loc="17.4.1">MENANDER a Philemone, nequaquam pari scriptore, in certaminibus comoediarum ambitu gratiaque et factionibus saepenumero vincebatur.</TextUnit>
    <TextUnit id="3309" loc="17.4.2">Eum cum forte habuisset obviam, Quaeso, inquit, Philemo, bona venia dic mihi, cum me vincis, non erubescis?</TextUnit>
    <TextUnit id="3310" loc="17.4.3">Euripidem quoque M. Varro ait, cum quinque et septuaginta tragoedias scripserit, in quinque solis vicisse, cum eum saepe vincerent aliquot poetae ignavissimi.</TextUnit>
    <TextUnit id="3311" loc="17.4.4">Menandrum autem alii centum octo, partim centum novem reliquisse comoedias ferunt.</TextUnit>
    <TextUnit id="3312" loc="17.4.5">Sed Apollodori, scriptoris celebratissimi, hos de Menandro versus legimus in libro qui Chronica inscriptus est:  κηφισιεὺς ὢν ἐκ διοπείθους πατρός, πρὸς τοῖσιν ἑκατὸν πέντε γράψας δράματα ̓εξέλιπε, πεντήκοντα καὶ δυεῖν ἐτῶν.</TextUnit>
    <TextUnit id="3313" loc="17.4.6">Ex istis tamen centum et quinque omnibus, solis eum octo vicisse, idem Apollodorus eodem in libro scripsit.</TextUnit>
    <TextUnit id="3314" loc="17.5.5arg">Nequaquam esse verum, quod minutis quibusdam rhetoricae artificibus videatur, M. Ciceronem in libro quem De Amicitia scripsit vitioso argumento usum, ἀμφισβητούμενον ἀντὶ ὁμολογουμένου posuisse; totumque id consideratius tractatum exploratumque.</TextUnit>
    <TextUnit id="3315" loc="17.5.1">M. CICERO, in dialogo cui titulus est Laelius vel De Amicitia, docere volens amicitiam non spe expectationeque utilitatis neque pretii mercedisque causa colendam, sed quod ipsa per sese plena virtutis honestatisque sit expetendam diligendamque esse, etiamsi nihil opis nihilque emolumenti ex ea percipi queat, hac sententia atque his verbis usus est eaque dicere  facit C. Laelium, sapientem virum, qui Publii Africani fuerat amicissimus: Quid enim?</TextUnit>
    <TextUnit id="3316" loc="17.5.2">Africanus indigens mei? Ne ego quidem illius. Sed ego admiratione quadam virtutis eius, ille vicissim opinione fortasse nonnulla quam de meis moribus habebat me dilexit; auxit benivolentiam consuetudo. Sed quamquam utilitates multae et magnae consecutae sunt, non sunt tamen ab earum spe causae diligendi profectae. Ut enim benefici liberalesque sumus, non ut exigamus gratiam—neque enim beneficium faeneramur, sed natura propensi ad liberalitatem sumus—, sic amicitiam non spe mercedis adducti, sed quod omnis eius fructus in ipso amore inest, expetendam putamus.</TextUnit>
    <TextUnit id="3317" loc="17.5.3">Hoc cum legeretur in coetu forte hominum doctorum, rhetoricus quidam sophista, utriusque linguae callens, haut sane ignobilis ex istis acutulis et minutis doctoribus qui τεχνικοί appellantur, atque in disserendo tamen non impiger, usum esse existimabat argumento M. Tullium non probo neque apodictico, sed eiusdem quaestionis, cuius esset ea ipsa res de qua quaereretur; verbisque id vitium Graecis appellat, quod accepisset ἀμφισβητούμενον ἀντὶ ὁμολογουμένου.</TextUnit>
    <TextUnit id="3318" loc="17.5.4">Nam 'beneficos,' inquit, et 'liberales' sumpsit ad confirmandum id quod de amicitia dicebat, cum ipsum illud et soleat quaeri et debeat, quisquis liberaliter et benigne facit, qua mente quoque consilio benignus liberalisque sit? utrum, quia mutuam  gratiam speret et eum in quem benignus sit ad parem curam sui provocet, quod facere plerique omnes videntur, an, quia natura sit benivolus benignitasque eum per sese ipsa et liberalitas delectet sine ulla recipiendae gratiae procuratione, quod est omnium ferme rarissimum?</TextUnit>
    <TextUnit id="3319" loc="17.5.5">Argumenta autem censebat aut probabilia esse debere aut perspicua et minime controversa, idque apodixin vocari dicebat, cum ea quae dubia aut obscura sunt, per ea quae ambigua non sunt inlustrantur.</TextUnit>
    <TextUnit id="3320" loc="17.5.6">Atque, ut ostenderet beneficos liberalesque ad id quod de amicitia quaereretur quasi argumentum exemplumve sumi non oportere, Eodem, inquit, simulacro eademque rationis imagine amicitia invicem pro argumento sumi potest, si quis adfirmet homines beneficos liberalesque esse debere, non spe aliqua compendii, set amore et studio honestatis.</TextUnit>
    <TextUnit id="3321" loc="17.5.7">Poterit enim consimiliter ita dicere: 'Namque, ut amicitiam non spe utilitatis amplectimur, sic benefici liberalesque non gratiae reciperandae studio esse debemus.'</TextUnit>
    <TextUnit id="3322" loc="17.5.8">Poterit sane, inquit, ita dicere, sed neque amicitia liberalitati neque liberalitas amicitiae praebere argumentum potest, cum de utraque pariter quaeratur.</TextUnit>
    <TextUnit id="3323" loc="17.5.9">Haec ille rhetoricus artifex dicere quibusdam videbatur perite et scienter, sed videlicet eum vocabula rerum vera ignoravisse.</TextUnit>
    <TextUnit id="3324" loc="17.5.10">Nam beneficum et  liberalem Cicero appellat, ita ut philosophi appellandum esse censent, non eum qui, ut ipse ait, beneficia faeneratur, sed qui benigne facit, nulla tacita ratione ad utilitates suas redundante.</TextUnit>
    <TextUnit id="3325" loc="17.5.11">Non ergo obscuro neque ambiguo argumento usus est, sed certo atque perspicuo, siquidem, qui vere beneficus liberalisque est, qua mente bene aut liberaliter facit non quaeritur.</TextUnit>
    <TextUnit id="3326" loc="17.5.12">Aliis enim longe nominibus appellandus est, si, cum talia facit, sui potius quam alterius iuvandi causa facit.</TextUnit>
    <TextUnit id="3327" loc="17.5.13">Processisset autem argutatori isti fortassean reprehensio, si Cicero ita dixisset: Ut enim benefice liberaliterque facimus, non ut exigamus gratiam; videretur enim benefice facere etiam in non beneficum cadere posse, si id per aliquam circumstantiam fieret, non per ipsam perpetuae benignitatis constantiam.</TextUnit>
    <TextUnit id="3328" loc="17.5.14">Sed cum beneficos liberalesque dixerit neque alius modi isti sint quam cuius esse eos supra diximus, inlotis, quod aiunt, pedibus et verbis reprehendit doctissimi viri orationem.</TextUnit>
    <TextUnit id="3329" loc="17.6.6arg">Falsum esse, quod Verrius Flaccus, in libro secundo quos De Obscuris M. Catonis composuit, de servo recepticio scriptum reliquit.</TextUnit>
    <TextUnit id="3330" loc="17.6.1">M. CATO Voconiam legem suadens verbis hisce usus est: Principio vobis mulier magnam dotem adtulit; tum magnam pecuniam recipit, quam in viri potestatem non conmittit, eam pecuniam viro mutuam dat; postea, ubi irata facta est, servum recepticium sectari atque flagitare virum iubet.</TextUnit>
    <TextUnit id="3331" loc="17.6.2">Quaerebatur, servus recepticius quid esset. Libri statim quaesiti allatique sunt Verrii Flacci De Obscuris Catonis. In libro secundo scriptum et inventum est, recepticium servum dici nequam et nulli pretii, qui, cum venum esset datus, redhibitus ob aliquod vitium receptusque sit.</TextUnit>
    <TextUnit id="3332" loc="17.6.3">Propterea, inquit, servus eiusmodi sectari maritum et flagitare pecuniam iubebatur, ut eo ipso dolor maior et contumelia gravior viro fieret, quod eum servus nihili petendae pecuniae causa conpellaret.</TextUnit>
    <TextUnit id="3333" loc="17.6.4">Cum pace autem cumque venia istorum, si qui sunt, qui Verrii Flacci auctoritate capiuntur, dictum hoc sit.</TextUnit>
    <TextUnit id="3334" loc="17.6.5">Recepticius enim servus, in ea re quam dicit Cato, aliud omnino est quam Verrius scripsit.</TextUnit>
    <TextUnit id="3335" loc="17.6.6">Atque id cuivis facile intellectu est; res enim procul dubio sic est: quando mulier dotem  marito dabat, tum quae ex suis bonis retinebat neque ad virum tramittebat, ea recipere dicebatur, sicuti nunc quoque in venditionibus recipi dicuntur, quae excipiuntur neque veneunt.</TextUnit>
    <TextUnit id="3336" loc="17.6.7">Quo verbo Plautus quoque in Trinummo usus est in hoc versu:  Postículum hoc recépit, cum aedis véndidit, id est: cum aedis vendidit, particulam quandam quae post eas aedis erat non vendidit, sed retinuit.</TextUnit>
    <TextUnit id="3337" loc="17.6.8">Ipse etiam Cato mulierem demonstrare locupletem volens: Mulier, inquit, et magnam dotem dat et magnam pecuniam recipit, hoc est: et magnam dotem dat et magnam pecuniam retinet.</TextUnit>
    <TextUnit id="3338" loc="17.6.9">Ex ea igitur re familiari, quam sibi dote data retinuit, pecuniam viro mutuam dat.</TextUnit>
    <TextUnit id="3339" loc="17.6.10">Eam pecuniam cum viro forte irata repetere instituit, adponit ei flagitatorem servum recepticium, hoc est proprium servum suum, quem cum pecunia reliqua receperat neque dederat doti, sed retinuerat; non enim servo mariti imperare hoc mulierem fas erat, sed proprio suo.</TextUnit>
    <TextUnit id="3340" loc="17.6.11">Plura dicere quibus hoc nostrum tuear supersedeo; ipsa enim sunt per sese evidentia et quod a Verrio dicitur et a nobis; quod utrum ergo videbitur cuique verius, eo utatur.</TextUnit>
    <TextUnit id="3341" loc="17.7.7arg">Verba haec ex Atinia lege: quod subruptum erit, eius rei aeterna auctoritas esto, P. Nigidio et Q. Scaevolae visa esse non minus de praeterito furto quam de futuro cavisse.</TextUnit>
    <TextUnit id="3342" loc="17.7.1">LEGIS veteris Atiniae verba sunt: Quod subruptum erit, eius rei aeterna auctoritas esto.</TextUnit>
    <TextUnit id="3343" loc="17.7.2">Quis aliud putet in hisce verbis quam de tempore tantum futuro legem loqui?</TextUnit>
    <TextUnit id="3344" loc="17.7.3">Sed Q. Scaevola patrem suum et Brutum et Manilium, viros adprime doctos, quaesisse ait dubitasseque utrumne in post facta modo furta lex valeret an etiam in ante facta; quoniam subruptum erit utrumque tempus videretur ostendere, tam praeteritum quam futurum.</TextUnit>
    <TextUnit id="3345" loc="17.7.4">Itaque P. Nigidius, civitatis Romanae doctissimus, super dubitatione hac eorum scripsit in tertio vicesimo Grammaticorum Commentariorum. Atque ipse quoque idem putat, incertam esse temporis demonstrationem,</TextUnit>
    <TextUnit id="3346" loc="17.7.5">sed anguste perquam et obscure disserit, ut signa rerum ponere videas ad subsidium magis memoriae suae quam ad legentium disciplinam.</TextUnit>
    <TextUnit id="3347" loc="17.7.6">Videbatur tamen hoc dicere, suum verbum et est esse et erit; quando per sese ponuntur, habent atque retinent tempus suum, cum vero praeterito iunguntur, vim temporis sui amittunt et in praeteritum contendunt.</TextUnit>
    <TextUnit id="3348" loc="17.7.7">Cum enim dico: in campo est et in comitio est, tempus instans significo; item cum dico  in campo erit, tempus futurum demonstro; at cum dico: factum est, scriptum est, subruptum est, quamquam est verbum temporis est praesentis, confunditur tamen cum praeterito et praesens esse desinit.</TextUnit>
    <TextUnit id="3349" loc="17.7.8">Sic igitur, inquit, etiam istud quod in lege est; si dividas separesque duo verba haec 'subruptum' et 'erit,' ut sic audias 'subruptum erit,' tamquam 'certamen erit' aut ' sacrificium erit,' tum videbitur lex in postfuturum loqui; si vero copulate permixteque dictum intellegas, ut 'subruptum erit' non duo, sed unum verbum sit idque unitum patiendi declinatione sit, Tum hoc verbo non minus praeteritum tempus ostenditur quam futurum.</TextUnit>
    <TextUnit id="3350" loc="17.8.8arg">In sermonibus apud mensam Tauri philosophi quaeri agitarique eiusmodi solita: cur oleum saepe et facile, vina rarius congelascant, acetum haut fere umquam et quod aquae fluviorum fontiumque durentur, mare gelu non duretur.</TextUnit>
    <TextUnit id="3351" loc="17.8.1">PHILOSOPHUS TAURUS accipiebat nos Athenis cena plerumque ad id diei ubi iam vesperaverat;</TextUnit>
    <TextUnit id="3352" loc="17.8.2">id enim est tempus istic cenandi. Frequens eius cenae fundus et firmamentum omne erat aula una lentis Aegyptiae et cucurbitae inibi minutim caesae.</TextUnit>
    <TextUnit id="3353" loc="17.8.3">Ea quodam die ubi paratis et expectantibus nobis adlata atque inposita mensae est, puerum iubet Taurus oleum in aulam indere.</TextUnit>
    <TextUnit id="3354" loc="17.8.4">Erat is puer genere Atticus, ad annos maxime natus octo, festivissimis aetatis et gentis argutiis scatens.</TextUnit>
    <TextUnit id="3355" loc="17.8.5">Gutum Samium ore tenus inprudens inanem, tamquam si inesset oleum, adfert convertitque eum et, ut solitum est, circumegit per omnem partem aulae manum: nullum inde ibat oleum.</TextUnit>
    <TextUnit id="3356" loc="17.8.6">Aspicit puer gutum atrocibus oculis stomachabundus et concussum vehementius iterum in aulam vertit;</TextUnit>
    <TextUnit id="3357" loc="17.8.7">idque cum omnes sensim atque summissim rideremus, tum puer Graece, et id quidem perquam Attice μὴ γελᾶτε, inquit, ἔνι τοὔλαιον: ἀλλ' οὐκ ἴστε, οἷα φρίκη περὶ τὸν ὄρθρον γέγονε τήμερον; κεκρυστάλλωται.</TextUnit>
    <TextUnit id="3358" loc="17.8.8">Verbero, inquit ridens Taurus, nonne is curriculo atque oleum petis? Sed cum puer foras emptum isset, nihil ipse ista mora offensior: Aula, inquit, oleo indiget et, ut video, intolerandum fervit; cohibeamus manus atque interea, quoniam puer nunc admonuit solere oleum congelascere, consideremus cur oleum quidem saepe et facile, set vina rarenter congelascant?</TextUnit>
    <TextUnit id="3359" loc="17.8.9">Atque aspicit me et iubet quid sentiam dicere.</TextUnit>
    <TextUnit id="3360" loc="17.8.10">Tum ego respondi coniectare me vinum idcirco minus cito congelascere, quod semina quaedam caldoris in sese haberet essetque natura ignitius, ob eamque rem dictum esse ab Homero αἴθοπα οἶνον, non, ut alii putarent, propter colorem.</TextUnit>
    <TextUnit id="3361" loc="17.8.11">Est quidem, inquit Taurus, ita ut dicis; nam ferme convenit vinum, ubi potum est, calefacere corpora.</TextUnit>
    <TextUnit id="3362" loc="17.8.12">Sed non secus oleum quoque calorificum est neque minorem vim in corporibus calefaciendis habet.</TextUnit>
    <TextUnit id="3363" loc="17.8.13">Ad hoc, si istaec quae calidiora sunt difficilius gelu coguntur, congruens est ut quae frigidiora sunt facile cogantur.</TextUnit>
    <TextUnit id="3364" loc="17.8.14">Acetum autem omnium maxime frigorificum est atque id numquam tamen concrescit.</TextUnit>
    <TextUnit id="3365" loc="17.8.15">Num igitur magis causa oleo coaguli celerioris in levitate est? Faciliora enim ad coeundum videntur quae levatiora levioraque sunt.</TextUnit>
    <TextUnit id="3366" loc="17.8.16">Praeterea id quoque ait quaeri dignum, cur fluviorum et fontium aquae gelu durentur, mare omne incongelabile sit. Tametsi Herodotus, inquit, historiae scriptor, contra omnium ferme qui haec quaesiverunt opinionem, scribit mare Bosporicum, quod 'Cimmerium' appellatur, earumque partium mare omne quod 'Scythicum' dicitur, gelu stringi et consistere.</TextUnit>
    <TextUnit id="3367" loc="17.8.17">Dum haec Taurus, interea puer venerat et aula deferbuerat tempusque esse coeperat edendi et tacendi.</TextUnit>
    <TextUnit id="3368" loc="17.9.9arg">De notis litterarum quae in C. Caesaris epistulis reperiuntur; deque aliis clandestinis litteris ex vetere historia petitis; et quid σκυτάλη sit Laconica.</TextUnit>
    <TextUnit id="3369" loc="17.9.1">LIBRI sunt epistularum C. Caesaris ad C. Oppium et Balbum Cornelium, qui rebus eius absentis  curabant.</TextUnit>
    <TextUnit id="3370" loc="17.9.2">In his epistulis quibusdam in locis inveniuntur litterae singulariae sine coagmentis syllabarum, quas tu putes positas incondite; nam verba ex his litteris confici nulla possunt.</TextUnit>
    <TextUnit id="3371" loc="17.9.3">Erat autem conventum inter eos clandestinum de commutando situ litterarum, ut in scripto quidem alia aliae locum et nomen teneret, sed in legendo locus cuique suus et potestas restitueretur;</TextUnit>
    <TextUnit id="3372" loc="17.9.4">quaenam vero littera pro qua scriberetur, ante is, sicuti dixi, conplacebat qui hane scribendi latebram parabant.</TextUnit>
    <TextUnit id="3373" loc="17.9.5">Est adeo Probi grammatici commentarius satis curiose factus De Occulta Litterarum Significatione in Epistularum C. Caesaris Scriptura.</TextUnit>
    <TextUnit id="3374" loc="17.9.6">Lacedaemonii autem veteres, cum dissimulare et occultare litteras publice ad imperatores suos missas volebant, ne, si ab hostibus eae captae forent, consilia sua noscerentur, epistulas id genus factas mittebant.</TextUnit>
    <TextUnit id="3375" loc="17.9.7">Surculi duo erant teretes, oblonguli, pari crassamento eiusdemque longitudinis, derasi atque ornati consimiliter;</TextUnit>
    <TextUnit id="3376" loc="17.9.8">unus imperatori in bellum proficiscenti dabatur, alterum domi magistratus cum iure atque cum signo habebant.</TextUnit>
    <TextUnit id="3377" loc="17.9.9">Quando usus venerat litterarum secretiorum, circum eum surculum lorum modicae tenuitatis, longum autem quantum rei satis erat, conplicabant, volumine rotundo et simplici, ita uti orae adiunctae undique et cohaerentes lori, quod plicabatur, coirent.</TextUnit>
    <TextUnit id="3378" loc="17.9.10">Litteras deinde in eo loro per transversas iuncturarum oras  versibus a summo ad imum proficiscentibus inscribebant;</TextUnit>
    <TextUnit id="3379" loc="17.9.11">id lorum litteris ita perscriptis revolutum ex surculo imperatori commenti istius conscio mittebant;</TextUnit>
    <TextUnit id="3380" loc="17.9.12">resolutio autem lori litteras truncas atque mutilas reddebat membraque earum et apices in partis diversissimas spargebat;</TextUnit>
    <TextUnit id="3381" loc="17.9.13">propterea, si id lorum in manus hostium inciderat, nihil quicquam coniectari ex eo scripto quibat;</TextUnit>
    <TextUnit id="3382" loc="17.9.14">sed ubi ille ad quem erat missum acceperat, surculo conpari, quem habebat, a capite ad finem, proinde ut debere fieri sciebat, circumplicabat, atque ita litterae per eundem ambitum surculi coalescentes rursum coibant integramque et incorruptam epistulam et facilem legi praestabant.</TextUnit>
    <TextUnit id="3383" loc="17.9.15">Hoc genus epistulae Lacedaemonii σκυτάλην appellant.</TextUnit>
    <TextUnit id="3384" loc="17.9.16">Legebamus id quoque in vetere historia rerum Poenicarum, virum indidem quempiam inlustrem—sive ille Hasdrubal sive quis alius est non retineo—epistulam scriptam super rebus arcanis hoc modo abscondisse:</TextUnit>
    <TextUnit id="3385" loc="17.9.17">pugillaria nova, nondum etiam cera inlita, accepisse, litteras in lignum incidisse, postea tabulas, uti solitum est, cera conlevisse easque tabulas, tamquam non scriptas, cui facturum id praedixerat misisse; eum deinde ceram derasisse litterasque incolumes ligno incisas legisse.</TextUnit>
    <TextUnit id="3386" loc="17.9.18">Est et alia in monumentis rerum Graecarum profunda quaedam et inopinabilis latebra, barbarico astu excogitata.</TextUnit>
    <TextUnit id="3387" loc="17.9.19">Histiaeus nomine fuit, loco natus in terra Asia non ignobili.</TextUnit>
    <TextUnit id="3388" loc="17.9.20">Asiam tunc tenebat  imperio rex Darius.</TextUnit>
    <TextUnit id="3389" loc="17.9.21">Is Histiaeus, cum in Persis apud Darium esset, Aristagorae cuipiam res quasdam occultas nuntiare furtivo scripto volebat.</TextUnit>
    <TextUnit id="3390" loc="17.9.22">Comminiscitur opertum hoc litterarum admirandum. Servo suo diu oculos aegros habenti capillum ex capite omni tamquam medendi gratia deradit caputque eius leve in litterarum formas conpungit.</TextUnit>
    <TextUnit id="3391" loc="17.9.23">His litteris quae voluerat perscripsit, hominem postea quoad capillus adolesceret domo continuit.</TextUnit>
    <TextUnit id="3392" loc="17.9.24">Ubi id factum est, ire ad Aristagoran iubet et Cum ad eum, inquit,</TextUnit>
    <TextUnit id="3393" loc="17.9.25">veneris, mandasse me dicito ut caput tuum, sicut nuper egomet feci, deradat.</TextUnit>
    <TextUnit id="3394" loc="17.9.26">Servus, ut imperatum erat, ad Aristagoran venit mandatumque domini adfert.</TextUnit>
    <TextUnit id="3395" loc="17.9.27">Atque ille id non esse frustra ratus, quod erat mandatum fecit. Ita litterae perlatae sunt.</TextUnit>
    <TextUnit id="3396" loc="17.10.10arg">Quid de versibus Vergilii Favorinus existumarit, quibus in describenda flagrantia montis Aetnae Pindarum poetam secutus est; conlataque ab eo super eadem re utriusque carmina et diiudicata.</TextUnit>
    <TextUnit id="3397" loc="17.10.1">FAVORINUM philosophum, cum in hospitis sui Antiatem villam aestu anni concessisset nosque ad eum videndum Roma venissemus, memini super Pindaro poeta et Vergilio in hunc ferme modum disserere:</TextUnit>
    <TextUnit id="3398" loc="17.10.2">Amici, inquit, familiaresque P. Vergilii, in his quae de ingenio moribusque eius memoriae tradiderunt, dicere eum solitum ferunt parere se versus more atque ritu ursino.</TextUnit>
    <TextUnit id="3399" loc="17.10.3">Namque  ut illa bestia fetum ederet ineffigiatum informemque lambendoque id postea quod ita edidisset conformaret et fingeret, proinde ingenii quoque sui partus recentes rudi esse facie et inperfecta, sed deinceps tractando colendoque reddere iis se oris et vultus liniamenta.</TextUnit>
    <TextUnit id="3400" loc="17.10.4">Hoc virum iudicii subtilissimi ingenue atque vere dixisse, res, inquit, "indicium facit.</TextUnit>
    <TextUnit id="3401" loc="17.10.5">Nam quae reliquit perfecta expolitaque quibusque inposuit census atque dilectus sui supremam manum,</TextUnit>
    <TextUnit id="3402" loc="17.10.6">omni poeticae venustatis laude florent; sed quae procrastinata sunt ab eo, ut post recenserentur, et absolvi, quoniam mors praeverterat, nequiverunt, nequaquam poetarum elegantissimi nomine atque iudicio digna sunt.</TextUnit>
    <TextUnit id="3403" loc="17.10.7">Itaque cum morbo obpressus adventare mortem viderat, petivit oravitque a suis amicissimis inpense, ut Aeneida, quam nondum satis elimavisset, adolerent.</TextUnit>
    <TextUnit id="3404" loc="17.10.8">In his autem, inquit, quae videntur retractari et corrigi debuisse, is maxime locus est qui de monte Aetna factus est. Nam cum Pindari, veteris poetae, carmen quod de natura atque flagrantia montis eius compositum est, aemulari vellet, eiusmodi sententias et verba molitus est, ut Pindaro quoque ipso, qui nimis opima pinguique esse facundia existimatus est, insolentior hoc quidem in loco tumidiorque sit.</TextUnit>
    <TextUnit id="3405" loc="17.10.9">Atque uti vosmet ipsos, inquit, eius quod dico arbitros faciam, carmen Pindari quod est super monte Aetna, quantulum est mihi memoriae, dicam:   τᾶς ἐρεύγονται μὲν ἀπλάτου πυρὸς ἁγνόταται ̓εκ μυχῶν παγαί: ποταμοὶ δ' ἁμέροισιν μὲν προχέοντι ῥόον καπνοῦ αἴθων': ἀλλ' ἐν ὄρφναισιν πέτρας φοίνισσα κυλινδομένα φλὸξ ἐς βαθεῖαν φέρει πόντου πλάκα σὺν πατάγῳ. κεῖνο δ' ̓αφαίστοιο κρουνοὺς ἑρπετὸν δεινοτάτους ἀναπέμπει: τέρας μὲν θαυμάσιον προσιδέσθαι, θαῦμα δὲ καὶ παρεόντων ἀκοῦσαι.</TextUnit>
    <TextUnit id="3406" loc="17.10.10">Audite nunc, inquit, Vergilii versus, quos inchoasse eum verius dixerim, quam fecisse:  Portus ab accessu ventorum inmotus et ingens Ipse, sed horrificis iuxta tonat Aetna ruinis Interdumque atram prorumpit ad aethera nubem, Turbine fumantem piceo et candente favilla, Adtollitque globos flammarum et sidera lambit; Interdum scopulos avulsaque viscera montis Erigit eructans liquefactaque saxa sub auras Cum gemitu glomerat fundoque exaestuat imo.</TextUnit>
    <TextUnit id="3407" loc="17.10.11">Iam principio, inquit, Pindarus, veritati magis obsecutus, id dixit quod res erat quodque istic usu veniebat quodque oculis videbatur, interdius fumare Aetnam, noctu flammigare;</TextUnit>
    <TextUnit id="3408" loc="17.10.12">Vergilius autem, dum in strepitu sonituque verborum conquirendo laborat, utrumque tempus, nulla discretione facta, confudit.</TextUnit>
    <TextUnit id="3409" loc="17.10.13">Atque ille Graecus quidem fontes imitus ignis eructari et fluere amnes fumi et flammarum fulva et tortuosa volumina in plagas maris ferre, quasi  quosdam igneos angues, luculente dixit;</TextUnit>
    <TextUnit id="3410" loc="17.10.14">at hic noster 'atram nubem turbine piceo et favilla fumantem' ῥόον καπνοῦ αἴθωνα interpretari volens, crasse et inmodice congessit,</TextUnit>
    <TextUnit id="3411" loc="17.10.15">'globos' quoque 'flammarum,' quod ille κρουνούς dixerat, duriter et ἀκύρως transtulit.</TextUnit>
    <TextUnit id="3412" loc="17.10.16">Item quod ait: 'sidera lambit,' vacanter hoc etiam, inquit, accumulavit et inaniter.</TextUnit>
    <TextUnit id="3413" loc="17.10.17">Neque non id quoque inenarrabile esse ait et propemodum insensibile, quod nubem atram fumare dixit turbine piceo et favilla candente.</TextUnit>
    <TextUnit id="3414" loc="17.10.18">Non enim fumare, inquit, solent neque atra esse quae sunt candentia; nisi si 'candenti' dixit pervulgate et inproprie pro ferventi favilla, non pro ignea et relucenti. Nam ' candens' scilicet a candore dictum, non a calore.</TextUnit>
    <TextUnit id="3415" loc="17.10.19">Quod 'saxa' autem 'et scopulos eructari et erigi' eosdemque ipsos statim 'liquefieri et gemere atque glomerari sub auras' dixit, hoc, inquit, nec a Pindaro scriptum nec umquam fando auditum et omnium, quae monstra dicuntur, monstruosissimum est.</TextUnit>
    <TextUnit id="3416" loc="17.11.11arg">Quod Plutarchus in libris Symposiacis opinionem Platonis de habitu atque natura stomachi, fistulaeque eius quae τραχεῖα dicitur, adversum Erasistratum medicum tutatus est, auctoritate adhibita antiqui medici Hippocratis.</TextUnit>
    <TextUnit id="3417" loc="17.11.1">ET Plutarchus et alii quidam docti viri reprehensum esse ab Erasistrato, nobili medico, Platonem scripsere, quod potum dixit defluere ad pulmonem eoque satis humectato demanare per eum, quia sit rimosior, et confluere inde in vesicam, errorisque istius fuisse Alcaeum ducem, qui in poematis suis scriberet:  τέγγε πνεύμονα οἴνῳ: τὸ γὰρ ἄστρον περιτέλλεται,</TextUnit>
    <TextUnit id="3418" loc="17.11.2">ipsum autem Erasistratum dicere duas esse quasi canaliculas quasdam vel fistulas easque ab oris faucibus proficisci deorsum, per earumque alteram deduci delabique in stomachum esculenta omnia et posculenta ex eoque ferri in ventriculum, quae Graece appellatur; ἡ κάτω κοιλία, atque ibi subigi digerique, ac deinde aridiora ex his recrementa in alvum convenire, quod Graece κόλον dicitur, humidiora per renes in vesicam.</TextUnit>
    <TextUnit id="3419" loc="17.11.3">Per alteram autem fistulam, quae Graece nominatur τραχεῖα ἀρτηρία, spiritum a summo ore in pulmonem atque inde rursum in os et in nares commeare,</TextUnit>
    <TextUnit id="3420" loc="17.11.4">perque eandem viam vocis quoque  fieri meatum ac, ne potus cibusve aridior, quem oporteret in stomachum ire, procideret ex ore labereturque in eam fistulam per quam spiritus reciprocatur, eaque offensione intercluderetur animae via, inpositam esse arte quadam et ope naturae inde apud duo ista foramina, quae dicitur ἐπιγλωττίς, quasi claustra quaedam mobilia, coniventia vicissim et resurgentia,</TextUnit>
    <TextUnit id="3421" loc="17.11.5">eamque ἐπιγλωττίδα inter edendum bibendumque operire atque protegere τὴν τραχεῖαν ἀρτηρίαν, ne quid ex esca potuve incideret in illud quasi aestuantis animae iter; ac propterea nihil humoris influere in pulmonem ore ipso arteriae communito. Haec Erasistratus medicus adversum Platonem.</TextUnit>
    <TextUnit id="3422" loc="17.11.6">Sed Plutarchus in libro Symposiacorum auctorem Platonis sententiae Hippocraten dicit fuisse idemque esse opinatos et Philistiona Locrum et Dioxippum Hippocraticum, veteres medicos et nobiles; atque illam, de qua Erasistratus dixerat, ἐπιγλωττίδα non idcirco eo in loco constitutam, ne quid ex potu influeret in arteriam; nam pulmoni quoque fovendo rigandoque utiles necessariosque humores videri, set adpositam quasi moderatricem quandam et arbitram prohibendi admittendive quod ex salutis usu foret, uti edulia quidem omnia defenderet ab arteria depelleretque in stomachum, potum autem partiretur inter stomachum et pulmonem et quod ex eo admitti in pulmonem per arteriam deberet, non rapidum id neque universum, sed quadam quasi obice sustenta  tum ac repressum sensim paulatimque tramitteret atque omne reliquum in alteram stomachi fistulam derivaret.</TextUnit>
    <TextUnit id="3423" loc="17.12.12arg">De materiis infamibus, quas Graeci ἀδόξους appellant, a Favorino exercendi gratia disputatis.</TextUnit>
    <TextUnit id="3424" loc="17.12.1">INFAMES materias, sive quis mavult dicere inopinabiles, quas Graeci ἀδόξους ὑποθέσεις appellant, et veteres adorti sunt, non sophistae solum, sed philosophi quoque, et noster Favorinus oppido quam libens in eas materias se deiciebat, vel ingenio expergificando ratus idoneas vel exercendis argutiis vel edomandis usu difficultatibus;</TextUnit>
    <TextUnit id="3425" loc="17.12.2">sicuti, cum Thersitae laudes quaesivit et cum febrim quartis diebus recurrentem laudavit, lepida sane multa et non facilia inventu in utramque causam dixit eaque scripta in libris reliquit.</TextUnit>
    <TextUnit id="3426" loc="17.12.3">Sed in febris laudibus testem etiam Platonem produxit, quem scripsisse ait qui quartanam passus convaluerit viresque integras recuperaverit, fidelius constantiusque postea valiturum. Atque inibi in isdem laudibus non hercle hac sententiola invenuste lusit:</TextUnit>
    <TextUnit id="3427" loc="17.12.4">Versus, inquit, est longo hominum aevo probatus:  ̓́αλλοτε μητρυιὴ πέλει ἡμέρη, ἄλλοτε μήτηρ.  Eo versu significatur, non omni die bene esse posse, sed isto bene atque alio male.</TextUnit>
    <TextUnit id="3428" loc="17.12.5">Quod cum ita sit, inquit, ut in rebus humanis bene aut male vice alterna sit, haec biduo medio intervallata febris quanto est fortunatior, in qua est μία μητρυιά, δύο μητέρες!</TextUnit>
    <TextUnit id="3429" loc="17.13.13arg">Quin particula quot qualesque varietates significationis habeat et quam saepe in veterum scriptis obscura sit.</TextUnit>
    <TextUnit id="3430" loc="17.13.1">QUIN particula, quam grammatici coniunctionem appellant, variis modis sententiisque conectere orationem videtur.</TextUnit>
    <TextUnit id="3431" loc="17.13.2">Aliter enim dici putatur, cum quasi increpantes vel interrogantes vel exhortantes dicimus quin venis? quin legis? quin fugis? aliter, cum ita confirmamus: non dubium est, quin M. Tullius omnium sit eloquentissimus, aliter autem, cum sic componimus, quod quasi prior videtur contrarium: non idcirco causas Isocrates non defendit, quin id utile esse et honestum existumarit;</TextUnit>
    <TextUnit id="3432" loc="17.13.3">a quo illa significatio non abhorret, quae est in tertia Origine M. Catonis. Haut eos, inquit, eo postremum scribo, quin populi et boni et strenui sient.</TextUnit>
    <TextUnit id="3433" loc="17.13.4">In secunda quoque Origine M. Cato non longe secus hac particula usus est: Neque satis, inquit, habuit quod eum in occulto vitiaverat, quin eius famam prostitueret.</TextUnit>
    <TextUnit id="3434" loc="17.13.5">Praeterea animadvertimus Quadrigarium in octavo Annalium particula ista usum esse obscurissime. Verba ipsius posuimus: Romam venit; vix superat quin triumphus decernatur.</TextUnit>
    <TextUnit id="3435" loc="17.13.6">Item in sexto Annali eiusdem verba haec sunt: Paene factum est quin castra relinquerent atque cederent hosti.</TextUnit>
    <TextUnit id="3436" loc="17.13.7">Non me autem praeterit dicere aliquem posse de summo pectore nil esse in his verbis negotii;</TextUnit>
    <TextUnit id="3437" loc="17.13.8">nam quin utrobique positum pro ut planissimumque esse, si ita dicas: Romam venit; vix superat, ut triumphus decernatur; item alio in loco: Paene factum est, ut castra relinquerent atque cederent hosti.</TextUnit>
    <TextUnit id="3438" loc="17.13.9">Sed utantur sane, qui tam expediti sunt, perfugiis commutationum in verbis quae non intelleguntur, utantur tamen, ubi id facere poterunt, verecundius.</TextUnit>
    <TextUnit id="3439" loc="17.13.10">Hanc particulam de qua dicimus, nisi si quis didicerit compositam copulatamque esse neque vim tantum coniungendi habere, sed certa quadam significatione factam, numquam profecto rationes ac varietates istius comprehensurus est.</TextUnit>
    <TextUnit id="3440" loc="17.13.11">Quod quia longioris dissertationis est, poterit, cui otium est, reperire hoc in P. Nigidii Commentariis, quos Grammaticos inscripsit.</TextUnit>
    <TextUnit id="3441" loc="17.14.14arg">Sententiae ex Publili mimis selectae lepidiores.</TextUnit>
    <TextUnit id="3442" loc="17.14.1">PUBLILIUS mimos scriptitavit. Dignus habitus est qui subpar Laberio iudicaretur.</TextUnit>
    <TextUnit id="3443" loc="17.14.2">C. autem Caesarem ita Laberii maledicentia et adrogantia offendebat, ut acceptiores sibi esse Publili quam Laberii mimos praedicaret.</TextUnit>
    <TextUnit id="3444" loc="17.14.3">Huius Publili sententiae feruntur pleraeque lepidae et ad communem sermonum usum commendatissimae, ex quibus sunt istae singulis versibus circumscriptae,</TextUnit>
    <TextUnit id="3445" loc="17.14.4">quas libitum hercle est adscribere:  Malum est consilium quód mutari nón potest. Beneficium dando accépit, qui dignó dedit. Ferás, non culpes, quód vitari nón potest. Cui plús licet, quam pár est, plus vult, quám licet. Comés facundus in via pro véhiculo est. Frugálitas miséria est rumorís boni. Herédis fletus súb persona risus est. Furór fit laesa saépius patiéntia. Inprobe Neptúnum accusat, qui iterum naufragiúm facit. Ita amicum habeas pésse ut facile fieri hunc inimicúm putes. Veterém ferendo iniúriam invités novam. Numquám periclum síne periclo vincitur. Nimium áltercando veritas amíttitur. Pars bénefici est, quod pétitur si bellé neges.</TextUnit>
    <TextUnit id="3446" loc="17.15.15arg">Quod Carneades Academicus elleboro stomachum purgavit, scripturus adversus Zenonis Stoici decreta; deque natura medellaque ellebori candidi et nigri.</TextUnit>
    <TextUnit id="3447" loc="17.15.1">CARNEADES Academicus, scripturus adversum Stoici Zenonis libros, superior corporis elleboro candido purgavit, ne quid ex corruptis in stomacho humoribus ad domicilia usque animi redundaret et instantiam</TextUnit>
    <TextUnit id="3448" loc="17.15.2">vigoremque mentis labefaceret; tanta cura tantoque apparatu sui vir ingenio praestanti ad refellenda quae scripserat Zeno aggressus;</TextUnit>
    <TextUnit id="3449" loc="17.15.3">idque cum in historia Graeca legissem, quod elleboro candido scriptum erat, quid esset quaesivi.</TextUnit>
    <TextUnit id="3450" loc="17.15.4">Tum comperi duas species ellebori esse discerniculo coloris insignes, candidi et nigri; eos autem colores non in semine ellebori neque in virgultis, sed in radice dinosci; candido stomachum et ventrem superiorem vomitionibus purgari; nigro alvum, quae inferior vocatur, dilui, utriusque esse hanc vim, ut humores noxios in quibus causae morborum sunt extrahant.</TextUnit>
    <TextUnit id="3451" loc="17.15.5">Esse autem periculum ne inter causas morborum, omni corporum via patefacta, ea quoque ipsa, in quibus causa vivendi est, effluant amissoque omni naturalis alimoniae fundamento homo exhaustus intereat.</TextUnit>
    <TextUnit id="3452" loc="17.15.6">Set elleborum sumi posse tutissime in insula Anticyra Plinius Secundus in libris Naturalis Historiae scripsit. Propterea Livium Drusum, qui tribunus plebi fuit, cum morbum qui comitialis dicitur pateretur, Anticyram navigasse et in ea insula elleborum bibisse ait, atque ita inorbo liberatum.</TextUnit>
    <TextUnit id="3453" loc="17.15.7">Praeterea scriptum legimus Gallos in venatibus tinguere elleboro sagittas, quod his ictae, exanimatae ferae teneriores ad epulas fiant; sed propter ellebori contagium vulnera ex sagittis facta circumcidere latius dicuntur.</TextUnit>
    <TextUnit id="3454" loc="17.16.16arg">Anates Ponticas vim habere venenis digerendis potentem; atque inibi de Mitridati regis in id genus medicamentis sollertia.</TextUnit>
    <TextUnit id="3455" loc="17.16.1">ANATES Ponticas dicitur edundis vulgo venenis victitare.</TextUnit>
    <TextUnit id="3456" loc="17.16.2">Scriptum etiam a Lenaeo, Cn. Pompei liberto, Mitridatem illum Ponti regem medicinae rei et remediorum id genus sollertem fuisse solitumque earum sanguine miscere medicamentis quae digerendis venenis valent, eumque sanguinein vel  potentissimum esse in ea confectione;</TextUnit>
    <TextUnit id="3457" loc="17.16.3">ipsum autem regem adsiduo talium medellarum usu a clandestinis epularum insidiis cavisse,</TextUnit>
    <TextUnit id="3458" loc="17.16.4">quin et scientem quoque ultro et ostentandi gratia venenum rapidum et velox saepenumero hausisse, atque id tamen sine noxa fuisse.</TextUnit>
    <TextUnit id="3459" loc="17.16.5">Quamobrem postea, cum proelio victus in ultima regni refugisset et mori decrevisset, venena violentissima festinandae necis causa frustra expertus, suo se ipse gladio transegit.</TextUnit>
    <TextUnit id="3460" loc="17.16.6">Huius regis antidotus celebratissima est, quae Mitridatios vocatur.</TextUnit>
    <TextUnit id="3461" loc="17.17.17arg">Mitridatem, Ponti regem, quinque et viginti gentium linguis locutum; Quintumque Ennium tria corda habere sese dixisse, quod tris linguas percalluisset, Graecam, Oscam, Latinam.</TextUnit>
    <TextUnit id="3462" loc="17.17.1">QUINTUS ENNIUS tria corda habere sese dicebat, quod loqui Graece et Osce et Latine sciret.</TextUnit>
    <TextUnit id="3463" loc="17.17.2">Mitridates autem, Ponti atque Bithyniae rex inclutus, qui a Cn; Pompeio bello superatus est, quinque et viginti gentium quas sub dicione habuit linguas percalluit earumque omnium gentium viris haut umquam per interpretem conlocutus est, sed ut quemque ab eo appellari usus fuit, proinde lingua et oratione ipsius non minus scite quam si gentilis eius esset locutus est.</TextUnit>
    <TextUnit id="3464" loc="17.18.18arg">Quod M. Varro C. Sallustium. historiae scriptorem, deprehensum ab Annio Milone in adulterio scribit et loris caesum pecuniaque data dimissum.</TextUnit>
    <TextUnit id="3465" loc="17.18.1">M. VARRO, in litteris atque vita fide homo multa et gravis, in libro quem inscripsit Pius aut De Pace, C. Sallustium scriptorem seriae illius et severae orationis, in cuius historia notiones censorias fieri atque exerceri videmus, in adulterio deprehensum ab Annio Milone loris bene caesuin dicit et, cum dedisset pecuniam, dimissum.</TextUnit>
    <TextUnit id="3466" loc="17.19.19arg">Quid Epictetus philosophus dicere solitus sit hominibus nequam et inpuris, disciplinas philosophiae studiose tractantibus; et quae duo verba observanda praeceperit omnium rerum longe saluberrima.</TextUnit>
    <TextUnit id="3467" loc="17.19.1">Favorinum ego audivi dicere Epictetum philosophum dixisse plerosque istos, qui philosophari viderentur, philosophos esse huiuscemodi ἄνευ τοῦ πράττειν, μέχρι τοῦ λέγειν; id significat factis procul, verbis tenus.</TextUnit>
    <TextUnit id="3468" loc="17.19.2">Iam illud est vehementius quod Arrianus solitum eum dictitare, in libris quos de dissertationibus eius composuit, scriptum reliquit.</TextUnit>
    <TextUnit id="3469" loc="17.19.3">Nam cum, inquit, ' animadverterat hominem pudore amisso, inportuna industria, corruptis  moribus, audacem, confidentem lingua ceteraque omnia praeterquam animam procurantem, istiusmodi hominem cum viderat studia quoque et disciplinas philosophiae contrectare et physica adire et meditari dialectica multaque id genus theoremata auspicari sciscitarique, inclamabat deum atque horminum fidem ac plerumque inter clamandum his eum verbis increpabat: '̓́ανθρωπε, ποῦ βάλλεις; σκέψαι εἰ κεκάθαρται τὸ ἀγγεῖον: ἂν γὰρ εἰς τὴν οἴησιν αὐτὰ βάλλῃς, ἀπώλετο: ἢν σαπῇ, οὖρον ἢ ὄξος γένοιτο ἢ εἴ τι τούτων χεῖρον.'</TextUnit>
    <TextUnit id="3470" loc="17.19.4">Nil profecto his verbis gravius, nil verius, quibus declarabat maximus philosophorum, litteras atque doctrinas philosophiae, cum in hominem falsum atque degenerem tamquam in vas spurcum atque pollutum influxissent, verti, mutari, corrumpi et, quod ipse κυνικώτερον ait, urinam fieri aut si quid est urina spurcius.</TextUnit>
    <TextUnit id="3471" loc="17.19.5">Praeterea idem ille Epictetus, quod ex eodem Favorino audivimus, solitus dicere est duo esse vitia multo omnium gravissima ac taeterrima, intolerantiam et incontinentiam, cum aut iniurias quae sunt ferendae non toleramus neque ferimus, aut a quibus rebus voluptatibusque nos tenere debemus, non tenemus.</TextUnit>
    <TextUnit id="3472" loc="17.19.6">Itaque, inquit, si quis haec duo verba cordi habeat eaque sibi imperando atque observando curet, is erit pleraque inpeccabilis vitamque vivet tranquillissimam. Verba haec duo dicebat: ἀνέχου et ἀπέχου.</TextUnit>
    <TextUnit id="3473" loc="17.20.20arg">Verba sumpta ex Symposio Platonis, numeris coagmentisque verborum scite modulateque apta, exercendi gratia in Latinam orationem versa.</TextUnit>
    <TextUnit id="3474" loc="17.20.1">Symposium Platonis apud philosophum Taurum legebatur.</TextUnit>
    <TextUnit id="3475" loc="17.20.2">Verba illa Pausaniae inter convivas amorem vice sua laudantis, ea verba ita prorsum amavimus, ut meminisse etiam studuerimus.</TextUnit>
    <TextUnit id="3476" loc="17.20.3">Sunt adeo, quae meminimus, verba haec: πᾶσα γὰρ πρᾶξις ὧδε ἔχει: αὐτὴ ἐφ' αὑτῆς πραττομένη οὔτε καλὴ οὔτε αἰσχρά: οἷον ὃ νῦν ἡμεῖς ποιοῦμεν, ἢ πίνειν ἢ ᾄδειν ἢ διαλέγεσθαι. οὐκ ἔστι τούτων αὐτὸ καθ' αὑτὸ καλὸν αὐδέν, ἀλλ' ἐν τῇ πράξει, ὡς ἂν πραχθῇ, τοιοῦτον ἀπέβη: καλῶς μὲν γὰρ πραττόμενον καὶ ὀρθῶς καλὸν γίγνεται, μὴ ὀρθῶς δὲ αἰσχρόν: οὕτω δὴ καὶ τὸ ἐρᾶ, καὶ ὁ ̓́ερως οὐ πᾶς ἐστὶν καλὸς οὐδὲ ἄξιος ἐγκωμιάζεσθαι, ἀλλ' ὁ καλῶς προτρέπων ἐρᾶν.</TextUnit>
    <TextUnit id="3477" loc="17.20.4">Haec verba ubi lecta sunt, atque ibi Taurus mihi Heus, inquit, tu, rhetorisce,—sic enim me in principio recens in diatribam acceptum appellitabat, existimans eloquentiae unius extundendae gratia Athenas venisse,—videsne, inquit, ἐνφύμημα crebrum et coruscum et convexun brevibusque et rotundis numeris cum quadam aequabili circumactione devinctum?</TextUnit>
    <TextUnit id="3478" loc="17.20.5">Habesne nobis dicere in libris rhetorum vestrorum tam apte tamque modulate compositam orationem? Sed hos, inquit, tamen numeros  censeo videas ὁδοῦ πάρεργον.</TextUnit>
    <TextUnit id="3479" loc="17.20.6">Ad ipsa enim Platonis penetralia ipsarumque rerum pondera et dignitates pergendum est, non ad vocularum eius amoenitatem nec ad verborum venustates deversitandum.</TextUnit>
    <TextUnit id="3480" loc="17.20.7">Haec admonitio Tauri de orationis Platonicae modulis non modo non repressit, sed instrinxit etiam nos ad elegantiam Graecae orationis verbis Latinis adfectandam;</TextUnit>
    <TextUnit id="3481" loc="17.20.8">atque uti quaedam animalium parva et vilia ad imitandum sunt quas res cumque audierint viderintve petulantia, proinde nos ea quae in Platonis oratione demiramur non aemulari quidem, sed lineas umbrasque facere ausi sumus. Velut ipsum hoc est, quod ex isdem illis verbis eius effinximus:</TextUnit>
    <TextUnit id="3482" loc="17.20.9">Omne, inquit, omnino factum sic sese habet; neque turpe est, quantum in eo est, neque honestum: velut est, quas nunc facimus ipsi res, bibere, cantare, disserere. Nihil namque horum ipsum ex sese honestum est; quali cum fieret modo factum est, tale extitit; si recte honesteque factum est, tum honestum fit; sin parum recte, turpe fit. Sic amiare; sic amor non honestus omnis neque omnis laude dignus, sed qui facit nos ut honeste amemus.</TextUnit>
    <TextUnit id="3483" loc="17.21.21arg">Quibus temporibus post Romam conditam Graeci Romanique inlustres viri floruerint ante secundum bellum Carthaginiensium. UT conspectum quendam aetatum antiquissimarum, item virorum inlustrium qui in his aetatibus nati fuissent haberemus, ne in sermonibus forte inconspectum aliquid super aetate atque vita clarorum hominum temere diceremus, sicuti sophista ille ἀπαίδευτος, qui publice nuper disserens Carneaden philosophum a rege Alexandro, Philippi filio, pecunia donatum et Panaetium Stoicum cum superiore Africano vixisse dixit; lit ab istiusmodi, inquam, temporum aetatumque erroribus caveremus, et excerpebiamus ex libris qui chronici appellantur quibus temporibus floruissent Graeci simul atque Romani viri, qui vel ingenio vel imperio nobiles insignesque post conditam Romam fuissent ante secundum bellum Carthaginiensium, easque nunc excerptiones nostras variis diversisque in locis factas cursim digessimus. Neque enim id nobis negotium fuit, ut acri atque subtili cura excellentium in utraque gente hominum συγχρονισμούς componeremus, sed ut Noctes istae  quadamtenus his quoque historiae flosculis leviter iniectis aspergerentur.</TextUnit>
    <TextUnit id="3484" loc="17.21.2">Satis autem visum est in hoc conmentario de temporibus paucorum hominum dicere, ex quorum aetatibus de pluribus quoque, quos non nominaremus, haut difficilis coniectura fieri posset.</TextUnit>
    <TextUnit id="3485" loc="17.21.3">Incipiemus igitur a Solone claro, quoniam de Homero et Hesiodo inter omnes fere scriptores constitit aetatem eos egisse vel isdem fere temporibus vel Homerum aliquanto antiquiorem, utrumque tamen ante Romam conditam vixisse, Silviis Albae regnantibus, annis post bellum Troianum, ut Cassius in prino Annalium de Homero atque Hesiodo scriptum reliquit, plus centum atque sexaginta, ante Romam autem conditam, ut Cornelius Nepos in primo Chronico de Homero dicit, annis circiter centum et sexaginta.</TextUnit>
    <TextUnit id="3486" loc="17.21.4">Solonem ergo accepimus, unum ex illo nobili numero sapientium, leges scripsisse Atheniensium, Tarquinio Prisco Romae regnante, anno regni eius tricesimo tertio.</TextUnit>
    <TextUnit id="3487" loc="17.21.5">Servio autem Tullio regnante, Pisistratus Athenis tyrannus fuit, Solone ante in exilium voluntarium profecto, quoniam id ei praedicenti non creditum est.</TextUnit>
    <TextUnit id="3488" loc="17.21.6">Postea Pythagoras Samius in Italiam venit, Tarquini filio regnum optinente, cui cognomentum Superbus fuit,</TextUnit>
    <TextUnit id="3489" loc="17.21.7">isdemque temporibus  occisus est Athenis ab Harmodio et Aristogitone Hipparchus, Pisistrati filius, Hippiae tyranni frater Archilochum autem Nepos Cornelius tradit,</TextUnit>
    <TextUnit id="3490" loc="17.21.8">Tullo Hostilio Romae regnante, iam tunc fuisse poematis clarum et nobilem.</TextUnit>
    <TextUnit id="3491" loc="17.21.9">Ducentesimo deinde et sexagesimo anno post Romam conditam, aut non longe amplius, victos esse ab Atheniensibus Persas memoriae traditum est pugnam illam inclutam Marathoniam, Miltiade duce, qui post eam victoriam damnatus a populo Atheniensi in vinculis publicis mortem obiit.</TextUnit>
    <TextUnit id="3492" loc="17.21.10">Tum Aeschylus Athenis tragoediarum poeta celebris fuit. Romae autem istis ferme temporibus tribunos et aediles tum primum per seditionem sibi plebes creavit ac non diu post Cn. Marcius Coriolanus exagitatus vexatusque a tribunis plebi ad Vulscos,</TextUnit>
    <TextUnit id="3493" loc="17.21.11">qui tum hostes erant, a rep. descivit bellumque populo Romano fecit.</TextUnit>
    <TextUnit id="3494" loc="17.21.12">Post deinde paucis annis Xerxes rex ab Atheniensibus et pleraque Graecia, Themistocle duce, navali proelio quod ad Salamina factum est victus fugatusque est.</TextUnit>
    <TextUnit id="3495" loc="17.21.13">Inde anno fere quarto, Menenio Agrippa, M. Horatio Pulvillo consulibus, bello Veienti apud fluvium Cremeram Fabii sex et trecenti patricii cum familiis suis universi ab hostibus circumuenti perierunt.</TextUnit>
    <TextUnit id="3496" loc="17.21.14">Iuxta ea tempora Empedocles Agrigentinus in philosophiae naturalis studio floruit.</TextUnit>
    <TextUnit id="3497" loc="17.21.15">Romae autem per eas tempestates decemviros legibus scribundis creatos constitit tabulasque ab his primo decem conscriptas, mox alias duas additas.</TextUnit>
    <TextUnit id="3498" loc="17.21.16">Bellum deinde in terra Graecia maximum Peloponnensiacum, quod Thucydides memoriae mandavit, coeptum est circa annum fere post conditam Romam trecentesimum vicesimum tertium.</TextUnit>
    <TextUnit id="3499" loc="17.21.17">Qua tempestate Olus Postumius Tubertus dictator Romae fuit, qui filium suum, quod contra suum dictum in hostem pugnaverat, securi necavit. Hostes tunc populi Romani fuerunt Fidenates atque Aequi.</TextUnit>
    <TextUnit id="3500" loc="17.21.18">In hoc tempore nobiles celebresque erant Sophocles ac deinde Euripides tragici poetae et Hippocrates medicus et philosophus Democritus, quibus Socrates Atheniensis natu quidem posterior fuit, sed quibusdam temporibus isdem vixerunt.</TextUnit>
    <TextUnit id="3501" loc="17.21.19">Iam deinde, tribunis militaribus consulari imperio rempublicam Romae regentibus, ad annum fere conditae urbis trecentesimum quadragesimum septimum, triginta illi tyranni praepositi sunt a Lacedaemoniis Atheniensibus et in Sicilia Dionysius superior tyrannidem tenuit, paucisque annis post Socrates Athenis capitis damnatus est et in carcere veneno necatus.</TextUnit>
    <TextUnit id="3502" loc="17.21.20">Set ea fere tempestate Romae M. Furius Camillus  dictator fuit et Veios cepit;</TextUnit>
    <TextUnit id="3503" loc="17.21.21">ac post non longo tempore bellum Senonicum fuit,</TextUnit>
    <TextUnit id="3504" loc="17.21.22">cum Galli Romam praeter Capitolium ceperunt.</TextUnit>
    <TextUnit id="3505" loc="17.21.23">Neque multo postea Eudoxus astrologus in terra Graecia nobilitatus est Lacedaemoniique ab Atheniensibus apud Corinthun superati duce Phormione,</TextUnit>
    <TextUnit id="3506" loc="17.21.24">et M. Manlius Romae, qui Gallos in obsidione Capitolii obrepentes per ardua depulerat, convictus est consilium de regno occupando inisse, damnatusque capitis e saxo Tarpeio, ut M. Varro ait, praeceps datus, ut Cornelius autem Nepos scriptum reliquit, verberando necatus est;</TextUnit>
    <TextUnit id="3507" loc="17.21.25">eoque ipso anno, qui erat post reciperatam urbem septimus, Aristotelem philosophum natum esse memoriae mandatum est.</TextUnit>
    <TextUnit id="3508" loc="17.21.26">Aliquot deinde annis post bellum Senonicum Thebani Lacedaemonios duce Epaminonda apud Leuctra superaverunt</TextUnit>
    <TextUnit id="3509" loc="17.21.27">ac brevi post tempore in urbe Roma lege Licinii Stolonis consules creari etiam ex plebe coepti, cum antea ius non esset nisi ex patriciis gentibus fieri consulem.</TextUnit>
    <TextUnit id="3510" loc="17.21.28">Circa annum deinde urbis conditae quadringentesimum Philippus, Amyntae filius, Alexandri pater, regnum Macedoniae adeptus est inque eo tempore Alexander natus est</TextUnit>
    <TextUnit id="3511" loc="17.21.29">paucisque inde annis post Plato philosophus ad Dionysium Siciliae tyrannum posteriorem profectus est;</TextUnit>
    <TextUnit id="3512" loc="17.21.30">post deinde aliquanto tempore Philippus apud Chaeroneam proelio magno  Athenienses vicit.</TextUnit>
    <TextUnit id="3513" loc="17.21.31">Tum Demosthenes orator ex eo proelio salutem fuga quaesivit, cumque id ei quod fugerat probrose obiceretur, versu illo notissimo elusit:  ̓ανήρ, inquit, ὁ φεύγων καὶ πάλιν μαχήσεται. Postea Philippus ex insidiis occiditur;</TextUnit>
    <TextUnit id="3514" loc="17.21.32">at Alexander regnum adeptus ad subigendos Persas in Asiam atque in Orientem transgressus est.</TextUnit>
    <TextUnit id="3515" loc="17.21.33">Alter autem Alexander, cui cognomentum Molosso fuit, in Italiam venit, bellum populo Romano facturus—iam enim fama virtutis felicitatisque Romanae apud exteras gentes enitescere inceptabat—, sed priusquam bellum faceret, vita decessit. Eum Molossum, cum in Italiam transiret, dixisse accepimus se quidem ad Romanos ire quasi in andronitin, Macedonem ad Persas quasi in gynaeconitin.</TextUnit>
    <TextUnit id="3516" loc="17.21.34">Postea Macedo Alexander, pleraque parte orientali subacta, cum annos undecim regnavisset, obiit mortis diem.</TextUnit>
    <TextUnit id="3517" loc="17.21.35">Neque haut longe post Aristoteles philosophus et post aliquanto Demosthenes vita functi sunt isdemque</TextUnit>
    <TextUnit id="3518" loc="17.21.36">ferme tempestatibus populus Romanus gravi ac diutino Samnitium bello conflictatus est consulesque Tiberius Veturius et Spurius Postumius, in locis iniquis apud Caudium a Samnitibus circumvallati ac subiugi missi, turpi foedere facto discesserunt, ob eamque causam, populi iussu Samnitibus per fetiales dediti, recepti non sunt.</TextUnit>
    <TextUnit id="3519" loc="17.21.37">Post annum deinde urbis conditae quadringentesimum fere et septuagesimum bellum cum rege Pyrro  sumptum est.</TextUnit>
    <TextUnit id="3520" loc="17.21.38">Ea tempestate Epicurus Atheniensis et Zeno Citiensis philosophi celebres erant,</TextUnit>
    <TextUnit id="3521" loc="17.21.39">eodemque tempore C. Fabricius Luscinus et Q. Aemilius Papus censores Romae fuerunt et P. Cornelium Rufinum, qui bis consul et dictator fuerat, senatu moverunt; causamque isti notae subscripserunt, quod eum comperissent argenti facti cenae gratia decem pondo libras habere.</TextUnit>
    <TextUnit id="3522" loc="17.21.40">Anno deinde post Romam conditam quadringentesimo ferme et nonagesimo, consulibus Appio Claudio, cui cognomentum Caudex fuit, Appii illius Caeci fratre, et Marco Fulvio Flacco, bellum adversum Poenos primum coeptum est,</TextUnit>
    <TextUnit id="3523" loc="17.21.41">neque diu post Callimachus, poeta Cyrenensis, Alexandriae apud Ptolemaeum regem celebratus est.</TextUnit>
    <TextUnit id="3524" loc="17.21.42">Annis deinde postea paulo pluribus quam viginti, pace cum Poenis facta, consulibus C. Claudio Centhone, Appii Caeci filio, et M. Sempronio Tuditano, primus omnium L. Livius poeta tabulas docere Romae coepit post Sophoclis et Euripidis mortem annis plus fere centum et sexaginta, post Menandri annis circiter quinquaginta duobus.</TextUnit>
    <TextUnit id="3525" loc="17.21.43">Claudium et Tuditanum consules secuntur Q. Valerius et C. Mamilius, quibus natum esse Q. Ennium poetam M. Varro in primo De Poetis libro scripsit eumque, cum septimum et sexagesimum annum haberet, duodecimum Annalem scripsisse, idque ipsum Ennium in eodem libro dicere.</TextUnit>
    <TextUnit id="3526" loc="17.21.44">Anno deinde post Romam conditam  quingentesimo undevicesimo Sp. Carvilius Ruga primus Romae de amicorum sententia divortium cum uxore fecit, quod sterila esset iurassetque apud censores, uxorem se liberum quaerundorum causa habere,</TextUnit>
    <TextUnit id="3527" loc="17.21.45">eodemque anno Cn. Naevius poeta fabulas apud populum dedit, quem M. Varro in libro De Poetis primo stipendia fecisse ait bello Poenico primo, idque ipsum Naevium dicere in eo carmine quod de eodem bello scripsit. Porcius autem Licinus serius poeticam Romae coepisse dicit in his versibus:  Poénico belló secundo Músa pinnató gradu Íintulit se béllicosam in Rómuli gentém feram.</TextUnit>
    <TextUnit id="3528" loc="17.21.46">Ac deinde annis fere post quindecim bellum adversum</TextUnit>
    <TextUnit id="3529" loc="17.21.47">Poenos sumptum est atque non nimium longe M. Cato orator in civitate et Plautus poeta in scaena floruerunt;</TextUnit>
    <TextUnit id="3530" loc="17.21.48">isdemque temporibus Diogenes Stoicus et Carneades Academicus et Critolaus Peripateticus ab Atheniensibus ad senatum populi Romani negotii publici gratia legati sunt.</TextUnit>
    <TextUnit id="3531" loc="17.21.49">Neque magno intervallo postea Q. Ennius et iuxta Caecilius  et Terentius et subinde et Pacuvius et Pacuvio iam sene Accius clariorque tunc in poematis eorum obtrectandis Lucilius fuit.</TextUnit>
    <TextUnit id="3532" loc="17.21.50">Sed progressi longius sumus, cum finem proposuerimus adnotatiunculis istis bellum Poenorum secundum.</TextUnit>
    <TextUnit id="3533" loc="18.1.1arg">Disputationes a philosopho Stoico et contra a Peripatetico, arbitro Favorino, factae; quaesitumque inter eos quantum in perficienda vita beata virtus valeret quantumque esset in his quae dicuntur extranea.</TextUnit>
    <TextUnit id="3534" loc="18.1.1">FAMILIARES Favorini erant duo quidam non incelebres in urbe Roma philosophi. Eorum fuit unus Peripateticae disciplinae sectator, alter Stoicae.</TextUnit>
    <TextUnit id="3535" loc="18.1.2">His quondam ego acriter atque contente pro suis utrimque decretis propugnantibus, cum essemus una omnes Ostiae cum Favorino, interfui.</TextUnit>
    <TextUnit id="3536" loc="18.1.3">Ambulabamus autem in litore, cum iam advesperasceret, aestate anni novi.</TextUnit>
    <TextUnit id="3537" loc="18.1.4">Atque ibi Stoicus censebat et vitam beatam homini virtute animi sola et miseriam summam malitia sola posse effici, etiamsi cetera bona omnia quae corporalia et externa appellarentur virtuti deessent, malitiae adessent.</TextUnit>
    <TextUnit id="3538" loc="18.1.5">Ille contra Peripateticus miseram quidem vitam vitiis animi et malitia sola fieri concedebat, sed ad conplendos omnes vitae beatae numeros virtutem solam nequaquam satis esse existimabat, quoniam et corporis integritas sanitasque et honestus modus formae et pecunia familiaris et bona existimatio ceteraque omnia corporis et fortunae bona necessaria viderentur perficiendae vitae beatae.</TextUnit>
    <TextUnit id="3539" loc="18.1.6">Reclamabat hoc in loco Stoicus et, tamquam duas ille res diversas poneret, mirabatur, quod, cum essent malitia et virtus duo contraria, vita misera et beata quoque aeque contraria, non servaret in utrisque vim</TextUnit>
    <TextUnit id="3540" loc="18.1.7">et naturam contrarii et ad miseriam quidem vitae conficiendam satis valere malitiam solam putaret, ad praestandam vero beatam vitam non satis solam esse virtutem diceret.</TextUnit>
    <TextUnit id="3541" loc="18.1.8">Atque id maxime dissidere neque convenire dicebat, quod qui profiteretur vitam nullo pacto beatam effici posse si virtus sola abesset, idem contra negaret, beatam fieri vitam cum sola virtus adesset, et quem daret haberetque virtuti absenti honorem, eundem petenti atque praesenti adimeret.</TextUnit>
    <TextUnit id="3542" loc="18.1.9">Tum Peripateticus perquam hercle festive: Rogo te, inquit, cum bona venia respondeas an existimes esse vini amphoram, cum abest ab ea unus congius?</TextUnit>
    <TextUnit id="3543" loc="18.1.10">Minime, inquit, vini amphora dici potest ex qua abest congius.</TextUnit>
    <TextUnit id="3544" loc="18.1.11">Hoc ubi accepit Peripateticus, Unus igitur, inquit, congius amphoram facere dici debebit, quoniam, cum deest ille unus, non fit amphora vini et, cum accessit, fit amphora. Quod si id dicere absurdum est, uno congio solo fieri amphoram, itidem absurdum est una sola virtute vitam fieri beatam dicere, quoniam, cum virtus abest, beata esse vita numquam potest.</TextUnit>
    <TextUnit id="3545" loc="18.1.12">Tum Favorinus aspiciens Peripateticum, Est  quidem, inquit, argutiola haec qua de congio vini usus es exposita in libris; sed, ut scis, captio magis lepida quam probum aut simile argumentum videri debet.</TextUnit>
    <TextUnit id="3546" loc="18.1.13">Congius enim, cum deest, efficit quidem ne sit iustae mensurae amphora; sed cum accedit et additur, non ille unus facit amphoram, sed supplet.</TextUnit>
    <TextUnit id="3547" loc="18.1.14">Virtus autem, ut isti dicunt, non accessio neque supplementum, sed sola ipsa vitae beatae instar est et propterea beatam vitam sola una, cum adest, facit.</TextUnit>
    <TextUnit id="3548" loc="18.1.15">Haec atque alia quaedam minuta magis et nodosa, tamquam apud arbitrum Favorinum, in suam uterque sententiam conferebant.</TextUnit>
    <TextUnit id="3549" loc="18.1.16">Sed cum iam prima fax noctis et densiores esse tenebrae coepissent, prosecuti Favorinum in domum, ad quam devertebat, discessimus.</TextUnit>
    <TextUnit id="3550" loc="18.2.2arg">Cuiusmodi quaestionum certationibus Saturnalicia ludicra Athenis agitare soliti sinus; atque inibi expressa quaedam sophismatia et aenigmata oblectatoria</TextUnit>
    <TextUnit id="3551" loc="18.2.1">SATURNALIA Athenis agitabamus hilare prorsum ac modeste, non, ut dicitur, remittentes animum— nam remittere, inquit Musonius, animum quasi amittere est—,</TextUnit>
    <TextUnit id="3552" loc="18.2.2">sed demulcentes eum paulum atque laxantes iucundis honestisque sermonum inlectationibus. conueniebamus autem ad eandem cenam conplusculi, qui Romani in Graeciam veneramus quique easdem auditiones eosdemque doctores colebamus.</TextUnit>
    <TextUnit id="3553" loc="18.2.3">Tum qui et cenulam ordine suo curabat, praemium soluendae quaestionis ponebat librum  veteris scriptoris vel Graecum vel Latinum et coronam e lauro plexam, totidemque res quaerebat quot homines istic eramus; cumque eas omnis exposuerat, rem locumque dicendi sors dabat.</TextUnit>
    <TextUnit id="3554" loc="18.2.4">Quaestio igitur soluta corona et praemio donabatur, non soluta autem tramittebatur ad eum qui sortito successerat, idque in orbem vice pari servabatur.</TextUnit>
    <TextUnit id="3555" loc="18.2.5">Si nemo dissolvebat, corona eius quaestionis deo cuius id festum erat dicabatur.</TextUnit>
    <TextUnit id="3556" loc="18.2.6">Quaerebantur autem res huiuscemodi: aut sententia poetae veteris lepide obscura, non anxie, aut historiae antiquioris requisitio, aut decreti cuiuspiam ex philosophia perperam invulgati purgatio, aut captionis sophisticae solutio, aut inopinati rariorisque verbi indagatio, aut tempus item in verbo perspicuo obscurissimum.</TextUnit>
    <TextUnit id="3557" loc="18.2.7">Itaque nuper quaesita esse memini numero septem, quorum prima fuit enarratio horum versuum, qui sunt in Saturis Quinti Enni uno multifariam verbo concinniter inplicati. Quorum exemplum hoc est:  Nám qui lepidé postulat álterum frustrári, Quém frustratúr, frustra eum dícit frustra ésse; Nám si se frústrari quém frustras séntit, Quí frustratur frustrast, sí non ille frústra est.</TextUnit>
    <TextUnit id="3558" loc="18.2.8">Secunda quaestio fuit quonam modo audiri atque accipi deberet, quod Plato, in civitate quam in libris  suis condidit, κοινὰς τὰς γυναῖκας, id est communes esse mulieres, censuit et praemia viris fortissimis summisque bellatoribus posuit saviationes puerorum et puellarum.</TextUnit>
    <TextUnit id="3559" loc="18.2.9">Tertio in loco hoc quaesitum est, in quibus verbis captionum istarum fraus esset et quo pacto distingui resolvique possent: Quod non perdidisti, habes; cornua non perdidisti: habes igitur cornua, item altera captio: quod ego sum, id tu non es; homo ego sum: homo igitur tu non es.</TextUnit>
    <TextUnit id="3560" loc="18.2.10">Quaesitum ibi est quae esset huius quoque sophismatis resolutio: Cum mentior et mentiri me dico, mentior an verum dico?</TextUnit>
    <TextUnit id="3561" loc="18.2.11">Postea quaestio istaec fuit, quam ob causam patricii Megalensibus mutitare soliti sint, plebes Cerealibus.</TextUnit>
    <TextUnit id="3562" loc="18.2.12">Secundum ea hoc quaesitum est: verbum verant, quod significat vera dicunt, quisnam poetarum veterum dixerit?</TextUnit>
    <TextUnit id="3563" loc="18.2.13">Sexta quaestio fuit, asphodelum cuiusmodi herba sit, quod Hesiodus in isto versu posuerit:  νήπιοι, οὐδὲ ἴσασιν ὅσῳ πλέον ἥμισυ παντὸς οὐδ' ὅσον ἐν μαλάχῃ τε καὶ ἀσφοδέλῳ μέγ' ὄνειαρ, et quid item Hesiodus se dicere sentiat, cum dimidium plus esse toto dicit.</TextUnit>
    <TextUnit id="3564" loc="18.2.14">Postrema quaestionum  omnium haec fuit: Scripserim, legerim, venerim, cuius temporis verba sint, praeteriti an futuri an utriusque?</TextUnit>
    <TextUnit id="3565" loc="18.2.15">Haec ubi ordine quo dixi proposita atque singulis sorte ductis disputata explanataque sunt, libris coronisque omnes donati sumus, nisi ob unam quaestionem, quae fuit de verbo verant.</TextUnit>
    <TextUnit id="3566" loc="18.2.16">Nemo enim tum commeminerat, dictum esse a Q. Ennio id verbum in tertio decimo Annalium in isto versu:  Satin vates verant aetate in agunda? Corona igitur huius quaestionis deo feriarum istarum Saturno datast.</TextUnit>
    <TextUnit id="3567" loc="18.3.3arg">Quid Aeschines rhetor, in oratione qua Timarchum de inpudicitia accusavit, Lacedaemonios statuisse dixerit super sententia probatissima, quam inprobatissimus homo dixisset</TextUnit>
    <TextUnit id="3568" loc="18.3.1">AESCHINES, vel acerrimus prudentissimusque oratorum qui apud contiones Atheniensium floruerunt, in oratione illa saeva criminosaque et virulenta, qua Timarchum de inpudicitia graviter insigniterque accusabat, nobile et inlustre consilium Lacedaemoniis dedisse dicit virum indidem civitatis eiusdem principem, virtute atque aetate magna praeditum.</TextUnit>
    <TextUnit id="3569" loc="18.3.2">Populus, inquit, Lacedaemonius de summa republica sua, quidnam esset utile et honestum  deliberabat.</TextUnit>
    <TextUnit id="3570" loc="18.3.3">Tum exsurgit sententiae dicendae gratia homo quispiam turpitudine pristinae vitae diffamatissimus, sed lingua tunc atque facundia nimium quanto praestabilis.</TextUnit>
    <TextUnit id="3571" loc="18.3.4">Consilium quod dabat, quodque oportere fieri suadebat, acceptum ab universis et conplacitum est futurumque erat ex eius sententia populi decretum.</TextUnit>
    <TextUnit id="3572" loc="18.3.5">Ibi unus ex illo principum ordine quos Lacedaemonii, aetatis dignitatisque maiestate, tamquam arbitros et magistros disciplinae publicae verebantur, commoto irritatoque animo exilit, et ' Quaenam,' inquit, 'Lacedaemonii, ratio aut quae tandem spes erit urbem hanc et hanc rempublicam salvam inexpugnabilemque esse diutius posse, si huiuscemodi anteactae vitae hominibus consiliariis utemur? Quod si proba istaec et honesta sententia est, quaeso vos, non sinamus eandem dehonestari turpissimi auctoris contagio.'</TextUnit>
    <TextUnit id="3573" loc="18.3.6">Atque ubi hoc dixit, elegit virum fortitudine atque iustitia praeter alios praestantem, sed inopi lingua et infacundum, iussitque eum consensus petituque omnium eandem illam sententiam diserti viri cuimodi posset verbis dicere, ut nulla prioris mentione habita, scitum atque decretum populi ex eius unius nomine fieret qui id ipsum denuo dixerat.</TextUnit>
    <TextUnit id="3574" loc="18.3.7">Atque ita, ut suaserat prudentissimus senex, factum est.</TextUnit>
    <TextUnit id="3575" loc="18.3.8">Sic bona sententia mansit, turpis auctor mutatus est.</TextUnit>
    <TextUnit id="3576" loc="18.4.4arg">Quod Sulpicius Apollinaris praedicantem quendam a sese uno Sallusti historias intellegi inlusit, quaestione proposita quid verba ista apud Sallustium significarent: incertum, stolidior an vanior.</TextUnit>
    <TextUnit id="3577" loc="18.4.1">CUM iam adulescentuli Romae praetextam et puerilem togam mutassemus magistrosque tunc nobis nosmet ipsi exploratiores quaereremus, in Sandaliario forte apud librarios fuimus, cum ibi in multorum hominum coetu Apollinaris Sulpicius, vir in memoria nostra praeter alios doctus, iactatorem quempiam et venditatorem Sallustianae lectionis inrisit inlusitque genere illo facetissimae dissimulationis, qua Socrates ad sophistas utebatur.</TextUnit>
    <TextUnit id="3578" loc="18.4.2">Nam cum ille se unum et unicum lectorem esse enarratoremque Sallustii diceret neque primam tantum cutem ac speciem sententiarum, sed sanguinem quoque ipsum ac medullam verborum eius eruere atque introspicere penitus praedicaret, tum Apollinaris amplecti venerarique se doctrinas illius dicens: Per, inquit, magister optume, exoptatus mihi nunc venis cum sanguine et medulla Sallusti verborum.</TextUnit>
    <TextUnit id="3579" loc="18.4.3">Hesterno enim die quaerebatur ex me quidnam verba haec eius in quarto Historiarum libro de Cn. Lentulo scripta significent, de quo incertum fuisse ait, stolidiorne esset an vanior,</TextUnit>
    <TextUnit id="3580" loc="18.4.4">eaque ipsa verba, uti sunt a Sallustio scripta, dixit: At Cn. Lentulus patriciae gentis; collega eius, cui cognomentum  Clodiano fuit, perincertum stolidior an vanior, legem de pecunia quamn Sulla emptoribus bonorum remiserat exigenda promulgavit.</TextUnit>
    <TextUnit id="3581" loc="18.4.5">Quaesitum ergo ex se Apollinaris neque id se dissolvere potuisse adseverabat, quid esset vanior et quid stolidior, quoniam Sallustius sic ea separasse atque opposuisse inter se videretur, tamquam diversa ac dissimilia nec eiusdem utraque vitii forent, ac propterea petebat uti se doceret significationes utriusque vocis et origines.</TextUnit>
    <TextUnit id="3582" loc="18.4.6">Tum ille rictu oris labearumque ductu contemni a se ostendens et rem de qua quaereretur et hominem ipsum qui quaereret, Priscorum, inquit, et remotorum ego verborum medullas et sanguinem, sicuti dixi, perspicere et elicere soleo, non istorum quae proculcata vulgo et protrita sunt. Ipso illo quippe Cn. Lentulo 'stolidior' est et 'vanior' qui ignorat eiusdem stultitiae esse vanitatem et stoliditatem.</TextUnit>
    <TextUnit id="3583" loc="18.4.7">Sed ubi hoc dixit, media ipsa sermonum reliquit et abire coepit.</TextUnit>
    <TextUnit id="3584" loc="18.4.8">Nos deinde eum tenebamus urgebamusque, et cumprimis Apollinaris, ut de vocabulorum vel differentia vel, si ei ita videretur, similitudine plenius apertiusque dissereret et, ut ne sibi invideret discere volenti, orabat.</TextUnit>
    <TextUnit id="3585" loc="18.4.9">Atque ille, se iam plane inludi ratus, negotium sibi esse causatur et digreditur.</TextUnit>
    <TextUnit id="3586" loc="18.4.10">Nos autem postea ex Apollinari didicimus, vanos proprie dici, non ut vulgus diceret, desipientis aut hebetes aut ineptos, sed, ut veterum doctissimi dixissent,  mendaces et infidos et levia inaniaque pro gravibus et veris astutissime componentes; stolidos autem vocari non tam stultos et excordes quam taetros et molestos et inlepidos, quos Graeci μχθηροὺς καὶ φορτικούς dicerent.</TextUnit>
    <TextUnit id="3587" loc="18.4.11">Etyma quoque harum vocum et origines scriptas esse dicebat in libris Nigidianis. Quas requisitas ego et repertas cum primarum significationum exemplis, ut commentariis harum Noctium inferrem, notavi et intulisse iam me aliquo in loco commentationibus istis existimo.</TextUnit>
    <TextUnit id="3588" loc="18.5.5arg">Quod Q. Ennius in septimo Annali quadrupes eques ac non quadrupes equus, ut legunt multi, scriptum reliquit.</TextUnit>
    <TextUnit id="3589" loc="18.5.1">CUM Antonio Iuliano rhetore, viro hercle bono et facundiae florentis, complures adulescentuli, familiares eius, Puteolis aestivarum feriarum ludum et iocum in litteris amoenioribus et in voluptatibus pudicis honestisque agitabamus.</TextUnit>
    <TextUnit id="3590" loc="18.5.2">Atque ibi tunc Iuliano nuntiatur, ἀναγνώστην quendam, non indoctum hominem, voce admodum scita et canora Ennii Annales legere ad populum in theatro. Eamus,</TextUnit>
    <TextUnit id="3591" loc="18.5.3">inquit, auditum nescio quem istum Ennianistam; hoc enim se ille nomine appellari volebat.</TextUnit>
    <TextUnit id="3592" loc="18.5.4">Quem cum iam inter ingentes clamores legentem invenissemus—legebat autem librum ex annalibus Ennii septimum—, hos eum primum versus perperam pronuntiantem audivimus:  Denique vi magna quadrupes equus atque elephanti Proiciunt sese, neque multis postea versibus additis, celebrantibus eum laudantibusque omnibus, discessit.</TextUnit>
    <TextUnit id="3593" loc="18.5.5">Tum Iulianus egrediens e theatro: Quid vobis, inquit, de hoc anagnosta et de quadrupede equo videtur? sic enim profecto legit:  Denique vi magna quadrupes equus atque elephanti Proiciunt sese.</TextUnit>
    <TextUnit id="3594" loc="18.5.6">Ecquid putatis, si magistrum praelectoremque habuisset alicuius aeris, 'quadrupes equus' dicturum fuisse ac non 'quadrupes eques,' quod ab Ennio ita scriptum relictumque esse nemo unus litterarum veterum diligens dubitavit?</TextUnit>
    <TextUnit id="3595" loc="18.5.7">Cumque aliquot eorum qui aderant quadrupes equus apud suum quisque grammaticum legisse se dicerent et mirarentur quidnam esset quadrupes eques, Vellem vos, inquit, optimi iuvenes, tam accurate Q. Ennium legisse quam P. Vergilius legerat, qui hunc eius versum secutus in Georgicis suis 'equitem' pro 'equo' posuit his in versibus:   Frena Pelethronii Lapithae gyrosque dedere Impositi dorso atque equitem docuere sub armis Insultare solo et gressus glomerare superbos. In quo loco equitem, si quis modo non inscite inepteque argutior sit, nihil potest accipi aliud nisi 'equum';</TextUnit>
    <TextUnit id="3596" loc="18.5.8">pleraque enim veterum aetas et hominem equo insidentem et equum cui insideretur 'equitem' dixerunt.</TextUnit>
    <TextUnit id="3597" loc="18.5.9">Propterea 'equitare' etiam, quod verbum e vocabulo 'equitis' inclinatum est, et homo equo utens et equus sub homine gradiens dicebatur.</TextUnit>
    <TextUnit id="3598" loc="18.5.10">Lucilius adeo, vir adprime linguae Latinae sciens, 'ecum equitare' dicit his versibus:  Quis hunc currere equum nos atque equitare videmus, His equitat curritque; oculis equitare videmus; Ergo oculis equitat.</TextUnit>
    <TextUnit id="3599" loc="18.5.11">Sed enim contentus, inquit, ego his non fui et, ut non turbidae fidei nec ambiguae, sed ut purae liquentisque esset, ' equus 'ne an 'eques' scriptum Ennius reliquisset, librum summae atque reverendae vetustatis, quem fere constabat Lampadionis manu emendatum, studio pretioque multo unius versus inspiciendi gratia conduxi et 'eques,' non 'equus,' scriptum in eo versu inveni.</TextUnit>
    <TextUnit id="3600" loc="18.5.12">Hoc tum nobis Iulianus et multa alia lucide simul et adfabiliter dixit. Sed eadem ipsa post etiam in pervulgatis commentariis scripta offendimus.</TextUnit>
    <TextUnit id="3601" loc="18.6.6arg">Quod Aelius Melissus, in libro cui titulum fecit De Loquendi proprietate, quem, cum ederet, cornuin esse copiae dicebat, rem scripsit neque dictu neque audit dignam, cum differre matronam et matrem familias existimavit differentia longe vanissima.</TextUnit>
    <TextUnit id="3602" loc="18.6.1">AELIUS MELISSUS in nostra memoria fuit Romae summi quidem loci inter grammaticos id temporis; sed maiore in litteris erat iactantia et σοφιστείᾳ quam opera.</TextUnit>
    <TextUnit id="3603" loc="18.6.2">Is praeter alia quae scripsit compluria, librum composuit, ut tum videbatur cum est editus, doctrinae inclutae.</TextUnit>
    <TextUnit id="3604" loc="18.6.3">Ei libro titulus est ingentis cuiusdam inlecebrae ad legendum; scriptus quippe est De Loquendi Proprietate. Quis adeo existimet loqui se recte atque proprie posse, nisi illas Melissi proprietates perdidicerit?</TextUnit>
    <TextUnit id="3605" loc="18.6.4">Ex eo libro verba haec suit: ' Matrona ' est quae semel peperit, quae saepius, ' mater familias'; sicuti sus quae semel peperit, 'porcetra,' quae saepius, 'scrofa.'</TextUnit>
    <TextUnit id="3606" loc="18.6.5">Utrum autem hoc de matrona ac de matrefamilias Melissus excogitaverit ipse et coniectaverit, an scripture ab alio quo legerit, hariolis profecto est opus.</TextUnit>
    <TextUnit id="3607" loc="18.6.6">Nam de porcetra  habet sane auctorem Pomponium in Atellania, quae hoc eodem vocabulo inscripta est;</TextUnit>
    <TextUnit id="3608" loc="18.6.7">sed matronam non esse appellatam nisi quae semel peperit, neque matrem familias nisi quae saepius, nullis veterum scriptorum auctoritatibus confirmari potest.</TextUnit>
    <TextUnit id="3609" loc="18.6.8">Enimvero illud impendio probabilius est quod idonei vocum antiquarum enarratores tradiderunt, matronam dictam esse proprie quae in matrimonium cum viro convenisset, quoad in eo matrimonio maneret, etiamsi liberi nondum nati forent, dictamque ita esse a matris nomine, non adepto iam, sed cum spe et omine mox adipiscendi, unde ipsum quoque matrimonium</TextUnit>
    <TextUnit id="3610" loc="18.6.9">dicitur, matrem autem familias appellatam esse eam solam quae in mariti manu mancipioque aut in eius in cuius maritus manu mancipioque esset, quoniam non in matrimonium tantum, sed in familiam quoque mariti et in sui heredis locum venisset.</TextUnit>
    <TextUnit id="3611" loc="18.7.7arg">Quem in modum Favorinus tractaverit intempestivum quendam de verborum ambiguitatibus quaerentem; atque ibi, quot significationes capiat contio.</TextUnit>
    <TextUnit id="3612" loc="18.7.1">DOMITIO, homini docto celebrique in urbe Roma grammatico, cui cognomentum Insano factum  est,</TextUnit>
    <TextUnit id="3613" loc="18.7.2">quoniam erat natura intractabilior et morosior, ei Domitio Favorinus noster cum forte apud fanum Carmentis obviam venisset atque ego cum Favorino essem, Quaeso, inquit, te, magister, dicas mili num erravi quod, cum vellem δηυμγορίας Latine dicere, 'contiones' dixi? Dubito quippe et requiro an veterum eorum qui electius locuti sunt pro verbis et oratione dixerit quis 'contionem.'</TextUnit>
    <TextUnit id="3614" loc="18.7.3">Tum Domitius voce atque vultu atrociore Nulla, inquit, prorsus bonae salutis spes reliqua est, cum vos quoque, philosophorum inlustrissimi, nihil iam aliud quam verba auctoritatesque verborum cordi habetis. Mittam autem librum tibi, in quo id reperias quod quaeris. Ego enim grammaticus vitae iam atque morum disciplinas quaero, vos philosophi mera estis, ut M. Cato ait, 'mortualia'; glossaria namque conligitis et lexidia, res taetras et inanes et frivolas, tamquam mulierum voces praeficarum. Atque utinam, inquit, muti omnes homines essemus! minus improbitas instrumenti haberet.</TextUnit>
    <TextUnit id="3615" loc="18.7.4">Cumque digressi essemus, Non tempestive, inquit Favorinus, hunc hominem accessimus. Videtur enim mihi ἐπισήμως μαίνεσθαι. Scitote, inquit, tamen intemperiem istam quae μελαγχολία dicitur, non parvis nec abiectis ingeniis accidere, ἀλλὰ εἶναι σχεδόν τι τὸ πάθος ἡρωϊκόν et veritates plerumque fortiter dicere, sed respectum non habere μήτε καιροῦ σχεδόν μήτε μέτρου. Vel ipsum hoc quale existimatis quod nunc de philosophis dixit? Nonne,  si id Antisthenes aut Diogenes dixisset, dignum memoria visum esset?</TextUnit>
    <TextUnit id="3616" loc="18.7.5">Misit autem paulo post Favorino librum quem promiserat—Verri, opinor, Flacci erat—, in quo scripta ad hoc genus quaestionis pertinentia haec fuerunt: senatum dici et pro loco et pro hominibus, civitatem et pro loco et oppido et pro iure quoque omnium et pro hominum multitudine, tribus quoque et decurias dici et pro loco et pro iure et pro hominibus, contionem autem tria significare:</TextUnit>
    <TextUnit id="3617" loc="18.7.6">locum suggestumque unde verba fierent,</TextUnit>
    <TextUnit id="3618" loc="18.7.7">sicut M. Tullius in oratione quae inscripta est Contra Contionem Q. Metelli: Escendi, inquit, in contionem;</TextUnit>
    <TextUnit id="3619" loc="18.7.8">concursus est populi factus; item significare coetum populi adsistentis, sicuti idem M. Tullius in Oratore ait: Contiones saepe exclamare vidi, cum apte verba cecidissent. Etenim expectant aures, ut verbis conligetur sententia; item orationem ipsam quae ad populum diceretur. Exempla in eo libro scripta non erant. Sed nos postea Favorino desideranti harum omnium significationum monumenta apud Ciceronem, sicut supra scripsi, et apud elegantissimos veterum reperta exhibuimus;</TextUnit>
    <TextUnit id="3620" loc="18.7.9">id autem quod potissimum expetebat, contionem esse dictam pro verbis et oratione, docui titulo Tulliani libri, qui a M. Cicerone inscriptus est Contra Contionem Q. Metelli, quo nihil  profecto significatur aliud quam ipsa quae a Metello dicta est oratio.</TextUnit>
    <TextUnit id="3621" loc="18.8.8arg">̔ομοιοτέλευτα et ὁμοιόπτωτα atque alia id genus quae ornamenta orationis putantur inepta esse et puerilia, Lucili quoque versibus declarari.</TextUnit>
    <TextUnit id="3622" loc="18.8.1">̔ομοιοτέλευτα et ἰσοκατάληκτα et πάρισα et ὁμοιόπτωτα ceteraque huiusmodi scitamenta, quae isti apirocali qui se Isocratios videri volunt in conlocandis verbis immodice faciunt et rancide, quam sint insubida et inertia et puerilia facetissime hercle significat in quinto Saturarum Lucilius.</TextUnit>
    <TextUnit id="3623" loc="18.8.2">Nam ubi est cum amico conquestus, quod ad se aegrotum non viseret, haec ibidem addit festiviter:  Quo me habeam pacto, tametsi non quaeris, docebo, Quando in eo numero mansi quo in maxima non est Pars hominum  Ut perisse velis quem visere nolueris, cum Debueris. Hoc nolueris et debueris te Si minus delectat (quod atechnon) et Isocratium hoc σκληρῶδες que simul totum ac si συμμειρακιῶδες,  Non operam perdo, si tu hic.</TextUnit>
    <TextUnit id="3624" loc="18.9.9arg">Quid significet apud M. Catonem verbum insecenda quodque insecenda potius legendum sit quam, quod plerique existimat, insequenda.</TextUnit>
    <TextUnit id="3625" loc="18.9.1">IN libro vetere, in quo erat oratio M. Catonis De Ptolemaeo contra Thermum, sic scriptum fuit: Sed si omnia dolo fecit, omnia avaritiae atque pecuniae causa fecit, eiusmodi scelera nefaria, quae neque fando neque legendo audivimus, supplicium pro factis dare oportet.</TextUnit>
    <TextUnit id="3626" loc="18.9.2">Insecenda quid esset quaeri coeptum. tum ex his qui aderant alter litterator fuit, alter litteras sciens, id est alter docens, doctus alter. Hi duo inter sese dissentiebant.</TextUnit>
    <TextUnit id="3627" loc="18.9.3">Et grammaticus quidem contendebat, insequenda scribendum esse; insequenda' enim scribi, inquit, debet, non 'insecenda,' quoniam 'insequens' significat traditumque esse 'inseque' quasi 'perge dicere' et 'insequere' itaque ab Ennio scriptum in his versibus:  Inseque, Musa, manu Romanorum induperator Quod quisque in bello gessit cum rege Philippo.</TextUnit>
    <TextUnit id="3628" loc="18.9.4">Alter autem ille eruditior, nihil mendum, sed recte atque integre scriptum esse perseverabat et Velio Longo, non homini indocto, fidem esse  habendam, qui in commentario quod fecisset De Usu Antiquae Lectionis scripserit non inseque apud Ennium legendum, sed insece; ideoque a veteribus, quas narrationes dicimus, insectiones esse appellatas; Varronem quoque versum hunc Plauti de Menaechmis:  Nihilo minus esse videtur sectius quam sómnia, sic enarrasse: nihilo magis narranda esse quam si ea essent somnia. Haec illi inter se certabant.</TextUnit>
    <TextUnit id="3629" loc="18.9.5">Ego arbitror et a M. Catone insecenda et a Q. Ennio insece scriptum sine u littera. Offendi enim in bibliotheca Patrensi librum verae vetustatis Livii Andronici, qui inscriptus est ̓οδύσσεια in quo erat versus primus cum hoc verbo sine u littera:  Virum mihi, Camena, insece versutum, cactus ex illo Homeri versu:  ̓ανδρα μοι ἔννεπε, μοῦσα, πολύτεοπον. Illic igitur aetatis et fidei magnae libro credo.</TextUnit>
    <TextUnit id="3630" loc="18.9.6">Nam, quod in versu Plautino est: sectius quam somnia, nihil in alteras partes argumenti habet.</TextUnit>
    <TextUnit id="3631" loc="18.9.7">Etiamsi veteres autem non inseque, sed insece dixerunt, credo, quia erat lenius leviusque, tamen eiusdem sententiae verbum videtur.</TextUnit>
    <TextUnit id="3632" loc="18.9.8">Nam et sequo et sequor et item secta et sectio consuetudine loquendi differunt; sed qui penitus inspexerit, origo et ratio utriusque una est.</TextUnit>
    <TextUnit id="3633" loc="18.9.9">Doctores quoque et interpretes vocum Graecarum:  ̓́ανδρα μοι ἔννεπε, μοῦσα et:  ̓́εσπετε νῦν μοι, μοῦσαι, dictum putant, quod Latine inseque dicitur; namque in altero ν geminum, in altero ς esse tralatum dicunt.</TextUnit>
    <TextUnit id="3634" loc="18.9.10">Sed etiam ipsum illud ἔπη, quod significant verba aut versus, non aliunde esse dictum tradunt quam ἀπὸ τοῦ ἕπεσθαι καὶ τοῦ εἰπεῖν.</TextUnit>
    <TextUnit id="3635" loc="18.9.11">Eadem ergo ratione antiqui nostri narrationes sermonesque insectiones appellitaverunt.</TextUnit>
    <TextUnit id="3636" loc="18.10.10arg">Errare istos qui in exploranda febri venarum pulsus pertemptari putant, non arteriarum.</TextUnit>
    <TextUnit id="3637" loc="18.10.1">IN Herodis, C. V., villam, quae est in agro Attico, loco qui appellatur Cephisiae, aquis lucidis et nemoribus frequentem, aestu anni medio concesseram.</TextUnit>
    <TextUnit id="3638" loc="18.10.2">Ibi alvo mihi cita et accedente febri rapida decubueram.</TextUnit>
    <TextUnit id="3639" loc="18.10.3">Eo Calvisius Taurus philosophus et alii quidam sectatores eius cum Athenis visendi mei gratia venissent, medicus, qui tum in his locis repertus adsidebat mihi, narrare Tauro coeperat quid incommodi paterer et quibus modulis quibusque intervallis accederet febris decederetque.</TextUnit>
    <TextUnit id="3640" loc="18.10.4">Tum in eo sermone, cum iam me sinceriore corpusculo factum diceret, Potes, inquit Tauro, tu quoque  id ipsum comprehendere, ἐὰν ἅψῃ αὐτοῦ αὐτοῦ τῆς φλεβός quod nostris verbi profecto ita dicitur: 'si attigeris venam illius.'</TextUnit>
    <TextUnit id="3641" loc="18.10.5">Hanc loquendi imperitiam, quod venam pro arteria dixisset, cum in eo docti homines qui cum Tauro erant, tamquam in minime utili medico offendissent atque id murmure et vultu ostenderent, tum ibi Taurus, ut mos eius fuit, satis leniter: Certi, inquit, sumus, vir bone. non ignorare te quid 'vena' appelletur et quid 'arteria,' quod venae quidem suapte vi inmobiles sint et sanguinis tantum demittendi gratia explorentur, arteriae autem motu atque pulsu suo habitum et modum febrium demonstrent;</TextUnit>
    <TextUnit id="3642" loc="18.10.6">sed, ut video, pervulgate magis quam inscite locutus es; non enim te solum, sed alios quoque itidem errantis audivi venam pro arteria dicere.</TextUnit>
    <TextUnit id="3643" loc="18.10.7">Fac igitur ut experiamur elegantiorem esse te in medendo quam in dicendo. et cum dis bene volentibus opera tua sistas hunc nobis sanum atque validum quam citissime.</TextUnit>
    <TextUnit id="3644" loc="18.10.8">Hoc ego postea cum in medico reprehensum esse meminissem, existimavi non medico soli, sed omnibus quoque hominibus liberis liberaliterque institutis, turpe esse ne ea quidem cognovisse ad notitiam corporis nostri pertinentia, quae non altius occultiusque remota sunt et quae natura nobis tuendae valitudinis causa et in promptu esse et in propatulo voluerit; ac propterea, quantum habui temporis subsicivi, medicinae quoque disciplinae libros attigi, quos arbitrabar esse idoneos ad docendum, et ex his cum alia pleraque ab isto humanitatis usu non aliena, tum de venis quoque et arteriis didicisse videor ad hunc ferme modum:  Vena est conceptaculum sanguinis,</TextUnit>
    <TextUnit id="3645" loc="18.10.9">quod ἀγγεῖον medici vocant, mixti confusique cum spiritu naturali, in quo plus sanguinis est, minus spiritus; arteria est conceptaculum spiritus naturalis mixti confusique cum sanguine, in quo plus spiritus est, minus sanguinis;</TextUnit>
    <TextUnit id="3646" loc="18.10.10">σφυγμός autem est intentio motus et remissio in corde et in arteria naturalis, non arbitraria.</TextUnit>
    <TextUnit id="3647" loc="18.10.11">Medicis autem veteribus oratione Graeca ita definitus est: σφυγμός ἐστιν διαστολή τε καὶ συστολὴ ἀπροαίρετος ἀρτηρ́ας καὶ καρδίας.</TextUnit>
    <TextUnit id="3648" loc="18.11.11arg">Verba ex carminibus Furi Antiatis inscite a Cãesellio Vindice reprehensa; versusque ipsi in quibus ea verba sunt subscripti.</TextUnit>
    <TextUnit id="3649" loc="18.11.1">non hercle idem sentio cum Caesellio Vindice, grammatico, ut mea opinio est, hautquaquam inerudito.</TextUnit>
    <TextUnit id="3650" loc="18.11.2">Verum hoc tamen petulanter insciteque, quod Furium, veterem poetam, dedecorasse linguam Latinam scripsit huiuscemodi vocum fictionibus quae mihi quidem neque abhorrere a poetica facultate visae sunt neque dictu profatuque ipso taetrae aut insuaves esse, sicuti sunt quaedam alia ab inlustribus poetis ficta dure et rancide.</TextUnit>
    <TextUnit id="3651" loc="18.11.3">Quae reprehendit autem Caesellius Furiana haec sunt: quod terram in lutum versam lutescere dixerit et tenebras in noctis modum factas noctescere et pristinas reciperare vires virescere, et quod ventus si mare caerulum crispicans nitefacit purpurat dixerit, et opulentum fieri opulescere.</TextUnit>
    <TextUnit id="3652" loc="18.11.4">Versus autem ipsos ex poematis Furianis, in quibus verba haec sunt, subdidi:  Sanguine diluitur tellus, cava terra lutescit. Omnia noctescunt tenebris caliginis atrae. Increscunt animi, virescit volnere virtus. Sicut fulica levis volitat super aequora classis, Spiritus Eurorum viridis cum purpurat undas. Quo magis in patriis possint opulescere campis.</TextUnit>
    <TextUnit id="3653" loc="18.12.12arg">Morem istum veteribus nostris fuisse verba patiendi mutare ac vetere in agendi nodum.</TextUnit>
    <TextUnit id="3654" loc="18.12.1">ID quoque habitum est in oratione facienda elegantiae genus, ut pro verbis habentibus patiendi figuram agentia ponerent ac deinde haec vice inter sese mutua verterent.</TextUnit>
    <TextUnit id="3655" loc="18.12.2">Iuventius in comoedia:  pallium (inquit) flocci non facio ut splendeat an maculet.  Nonne hoc inpendio venustius gratiusque est quam si diceret maculetur?</TextUnit>
    <TextUnit id="3656" loc="18.12.3">Plautus etiam non dissimiliter:  Quid ést?—Hoc rugat pallium, amictus non sum Cómmode.</TextUnit>
    <TextUnit id="3657" loc="18.12.4">Itidem Plautus pulveret dicit, quod non pulvere impleat, set ipsum pulveris plenum sit:  Exi tu, Dave, age, spárge; mundum hoc ésse Vestibuliúm volo. Venús ventura est nóstra, non hoc púlveret.</TextUnit>
    <TextUnit id="3658" loc="18.12.5">In Asinaria quoque contemples dicit pro contempleris:  Meúm caput contémples, si quidem é re consultás tua. Cn. Gellius in Annalibus:</TextUnit>
    <TextUnit id="3659" loc="18.12.6">Postquam tempestas sedavit, Atherbal taurum immolavit.</TextUnit>
    <TextUnit id="3660" loc="18.12.7">M. Cato in Originibus:Eodem convenae conplures ex agro accessitavere.</TextUnit>
    <TextUnit id="3661" loc="18.12.8">Eo res eorum auxit. Varro libris quos ad Marcellum De Lingua Latina fecit: In priore verbo graves prosodiae, quae fuerunt, manent, reliquae mutant, mutant inquit elegantissime pro mutantur.</TextUnit>
    <TextUnit id="3662" loc="18.12.9">Potest etiam id quoque ab eodem Varrone in septimo Divinarum similiter dictum videri: Inter duas filias regum quid mutet, inter Antigonam et Tulliam, est animadvertere.</TextUnit>
    <TextUnit id="3663" loc="18.12.10">Verba autem patiendi pro agentibus in omnibus ferme modum veterum scriptis reperiuntur. Ex quibus sunt pauca ista, quae nunc meminimus: muneror te pro munero et significor pro significo et sacrificor pro sacrifico et adsentior pro adsentio et faeneror pro faenero et pigneror pro pignero et alia istiusmodi pleraque, quae, proinde ut in legendo fuerint obvia, notabuntur.</TextUnit>
    <TextUnit id="3664" loc="18.13.13arg">Quali talione Diogenes philosophus usus sit, pertemptatus a dialectico quodam sophismatio inpudenti.</TextUnit>
    <TextUnit id="3665" loc="18.13.1">SATURNALIBUS Athenis alea quadam festiva et honesta lusitabamus huiuscemodi:</TextUnit>
    <TextUnit id="3666" loc="18.13.2">ubi conveneramus conplusculi eiusdem studii homines ad lavandi tempus, captiones quae sophismata appellantur mente agitabamus easque, quasi talos aut tesserulas, in medium vice sua quisque iaciebamus.</TextUnit>
    <TextUnit id="3667" loc="18.13.3">Captionis solutae aut parum intellectae praemium poenave erat nummus unus sestertius.</TextUnit>
    <TextUnit id="3668" loc="18.13.4">Hoc aere conlecto, quasi manuario, cenula curabatur omnibus qui eum lusum luseramus.</TextUnit>
    <TextUnit id="3669" loc="18.13.5">Erant autem captiones ad hoc fere exemplum, tametsi Latina oratione non satis scite ac paene etiam inlepide exponuntur: Quod nix est, hoc grando non est; nix autem alba est: grando igitur alba non est. Item aliud non dissimile: Quod homo est, non est hoc equus; homo autem animal est: equus igitur animal non est.</TextUnit>
    <TextUnit id="3670" loc="18.13.6">Dicere ergo debebat qui ad sophisma diluendum ac refellendum ritu aleatorio vocatus erat, in qua parte quoque in verbo captio foret, quid dari concedique non oporteret; nisi dixerat, nummo singulo multabatur. Ea multa cenam iuvabat.</TextUnit>
    <TextUnit id="3671" loc="18.13.7">Libet autem dicere quam facete Diogenes sophisma id genus, quod supra dixi, a quodam dialectico ex Platonis diatriba per contumeliam propositum, remuneratus sit.</TextUnit>
    <TextUnit id="3672" loc="18.13.8">Nam cum ita rogasset  dialecticus: Quod ego sum, id tu non es? et Diogenes adnuisset, atque ille addidisset: Homo autem ego sum, cum id quoque adsensus esset, contra dialecticus ita conclusisset: Homo igitur tu non es, Hoc quidem, inquit Diogenes, falsum est, et si verum fieri vis, a me incipe.</TextUnit>
    <TextUnit id="3673" loc="18.14.14arg">Quid sit numerus hemiolios, quid epitritos; et quod vocabula ista non facile nostri ausi sunt convertere in linguam Latinam.</TextUnit>
    <TextUnit id="3674" loc="18.14.1">FIGURAE quaedam numerorum, quas Graeci certis nominibus appellant, vocabula in lingua Latina non habent.</TextUnit>
    <TextUnit id="3675" loc="18.14.2">Sed qui de numeris Latine scripserunt Graeca ipsa dixerunt, fingere autem nostra, quoniam id absurde futurum erat, noluerunt.</TextUnit>
    <TextUnit id="3676" loc="18.14.3">Quale enim fieri nomen posset hemiolio numero aut epitrito?</TextUnit>
    <TextUnit id="3677" loc="18.14.4">Est autem hemiolios qui numerum aliquem totum in sese habet dimidiumque eius, ut tres ad duo, quindecim ad decem, triginta ad viginti;</TextUnit>
    <TextUnit id="3678" loc="18.14.5">epitritos est qui habet totum aliquem numerum et eiusdem partem tertiam, ut quattuor ad tres, duodecim ad novem, quadraginta ad triginta.</TextUnit>
    <TextUnit id="3679" loc="18.14.6">Haec autem notare meminisseque non esse abs re visum est, quoniam vocabula ista numerorum nisi intelleguntur, rationes quaedam subtilissimae in libris philosophorum scriptae percipi non queunt.</TextUnit>
    <TextUnit id="3680" loc="18.15.15arg">Quod M. Varro in herois versibus observaverit rem nimis anxiae et curiosae observationis.</TextUnit>
    <TextUnit id="3681" loc="18.15.1">IN longis versibus qui hexametri vocantur, item in senariis, animadverterunt metrici primos duos pedes, item extremos duos, habere singulos posse integras partes orationis, medios haut umquam posse, sed constare eos semper ex verbis aut divisis aut mixtis atque confusis.</TextUnit>
    <TextUnit id="3682" loc="18.15.2">M. etiam Varro in libris disciplinarum scripsit, observasse sese in versu hexametro, quod omnimodo quintus semipes verbum finiret et quod priores quinque semipedes aeque magnam vim haberent in efficiendo versu atque alii posteriores septem, idque ipsum ratione quadam geometrica fieri disserit.</TextUnit>
    <TextUnit id="3683" loc="19.1.1arg">Responsio cuiusdam philosophi, interrogati quam ob causam maris tempestate palluerit.</TextUnit>
    <TextUnit id="3684" loc="19.1.1">NAVIGABAMUS a Cassiopa Brundisium mare Ionium violentum et vastum et iactabundum.</TextUnit>
    <TextUnit id="3685" loc="19.1.2">Nox deinde quae diem primum secuta est, in ea fere tota ventus a latere saeviens navem undis compleverat.</TextUnit>
    <TextUnit id="3686" loc="19.1.3">Tum postea, complorantibus nostris omnibus atque in sentina satis agentibus, dies quidem tandem inluxit. Sed nihil de periculo neque de saevitia venti remissum, quin turbines etiam crebriores et caelum atrum et fumigantes globi et figurae quaedam nubium metuendae quos typhonas vocabant, inpendere inminereque ac depressurae navem videbantur.</TextUnit>
    <TextUnit id="3687" loc="19.1.4">In eadem fuit philosophus in disciplina Stoica celebratus, quem ego A the nis cognoveram non parva virum auctoritate satisque attente discipulos iuvenes continentem.</TextUnit>
    <TextUnit id="3688" loc="19.1.5">Eum tunc in tantis periculis inque illo tumultu caeli marisque requirebam oculis, scire cupiens quonam statu animi et an interritus intrepidusque esset.</TextUnit>
    <TextUnit id="3689" loc="19.1.6">Atque ibi hominem conspicimus  pavidum et expallidum, ploratus quidem nullos, sicuti ceteri omnes, nec ullas eiusmodi voces cientem, sed coloris et voltus turbatione non multum a ceteris differenten.</TextUnit>
    <TextUnit id="3690" loc="19.1.7">At ubi caelum enituit et deferbuit mare et ardor ille periculi deflagravit, accedit ad Stoicum Graecus quispiam dives ex Asia, magno, ut videbamus, cultu paratuque rerum et familiae, atque ipse erat multis corporis animique deliciis affluens.</TextUnit>
    <TextUnit id="3691" loc="19.1.8">Is quasi inludens: Quid hoc, inquit, est, o philosophe, quod, cum in periculis essemus, timuisti tu et palluisti? Ego neque timui neque pallui.</TextUnit>
    <TextUnit id="3692" loc="19.1.9">Et philosophus aliquantum cunctatus an respondere ei conveniret, Si quid ego, inquit. in tanta violentia tempestatum videor paulum pavefactus, non tu istius rei ratione audienda dignus es.</TextUnit>
    <TextUnit id="3693" loc="19.1.10">Set tibi sane Aristippus, ille Socratis discipulus, pro me responderit, qui in simili tempore a simillimo tui homine interrogatus quare philosophus timeret, cum ille contra nihil metueret, non eandem esse causam sibi atque illi respondit, quoniam is quidem esset non magnopere sollicitus pro anima nequissimi nebulonis, ipsum autem pro Aristippi anima timere.</TextUnit>
    <TextUnit id="3694" loc="19.1.11">His tunc verbis Stoicus divitem ilium Asiaticum a sese molitus est.</TextUnit>
    <TextUnit id="3695" loc="19.1.12">Sed postea, cum Brundisium adventaremus malaciaque esset venti ac maris, percontatus eum sum quaenam illa ratio esset pavoris sui, quam dicere ei supersedisset a quo fuerat non satis digne compellatus?</TextUnit>
    <TextUnit id="3696" loc="19.1.13">Atque ille mihi placide et  comiter: Quoniam, inquit, audiendi cupidus es, audi quid super isto brevi quidem, sed necessario et naturali pavore maiores nostri, conditores sectae Stoicae, senserint, vel potius, inquit, lege; nam et facilius credideris, si legas, et memineris magis.</TextUnit>
    <TextUnit id="3697" loc="19.1.14&amp;gt;">Atque ibi coram ex sarcinula sua librum protulit Epicteti philosophi quintum διαλέξεων, quas ab Arriano digestas congruere scriptis ζήνωνος et Chrysippi non dubium est.</TextUnit>
    <TextUnit id="3698" loc="19.1.15">In eo libro Graeca scilicet oratione scriptam hanc sententiam legimus: Visa animi, quas φαντασίας philosophi appellant, quibus mens hominis prima statim specie accidentis ad animum rei pellitur, non voluntatis sunt neque arbitrariae, sed vi quadam sua inferunt sese hominibus noscitanda;</TextUnit>
    <TextUnit id="3699" loc="19.1.16">probationes autem, quas συγκαταφέσεις vocant, quibus eadem visa noscuntur, voluntariae sunt fiuntque hominum arbitratu.</TextUnit>
    <TextUnit id="3700" loc="19.1.17">Propterea cum sonus aliquis formidabilis aut caelo aut ex ruina aut repentinus nescio cuius periculi nuntius vel quid aliud est eiusmodi factum, sapientis quoque animum paulisper moveri et contrahi et pallescere necessum est, non opinione alicuius mali praecepta, sed quibusdam motibus rapidis et inconsultis, officium mentis atque rationis praevertentibus.</TextUnit>
    <TextUnit id="3701" loc="19.1.18">Mox tamen ille sapiens ibidem τὰς τοιαύτας φαντασίας id est visa istaec animi sui terrifica, non adprobat, hoc est οὐ συγκαττατιθεται οὐδὲ προσεπιδοξάζει, sed abicit respuitque nec ei metuendum esse in his quicquam videtur.</TextUnit>
    <TextUnit id="3702" loc="19.1.19">Atque hoc inter insipientis  sapientisque animum differre dicunt, quod insipiens, qualia sibi esse primo animi sui pulsu visa sunt saeva et aspera, talia esse vero putat et eadem incepta, tamquam si iure metuenda sint, sua quoque adsensione adprobat καὶ προσεπιδοξάζει hoc enim verbo Stoici, cum super ista disserunt, utuntur.</TextUnit>
    <TextUnit id="3703" loc="19.1.20">Sapiens autem, cum breviter et strictim colore atque vultu motus est, οὐ συγκατατίθεαι, sed statum vigoremque sententiae suae retinet quam de huiuscemodi visis semper habuit, ut de minime metuendis, sed fronte falsa et formidine inani territantibus.</TextUnit>
    <TextUnit id="3704" loc="19.1.21">Haec Epictetum philosophum ex decretis Stoicorum sensisse atque dixisse, in eo quo dixi libro legimus adnotandaque esse idcirco existimavimus, ut rebus forte id genus quibus dixi obortis pavescere sensim et quasi albescere, non insipientis esse hominis neque ignavi putemus et in eo tamen brevi motu naturali magis infirmitati cedamus quam quod esse ea qualia visa sunt censeamus.</TextUnit>
    <TextUnit id="3705" loc="19.2.2arg">Ex quinque corporis sensibus duos esse cum beluis maxiem communes; quodque turpis et improba est voluptas quae ex auditu, visu odoratuque procedit, quae vero ex gustu tactuque est, rerum omium foedissima est, cum hae duae bestiarum etiam sint, reliquae hominum tantum.</TextUnit>
    <TextUnit id="3706" loc="19.2.1">QUINQUE sunt hominum sensus, quos Graeci αἰσθήσεις appellant, per quos voluptas animo aut  corpori quaeri videtur: gustus, tactus, odoratus, visus, auditus. Ex his omnibus quae inmodice voluptas capitur, ea turpis atque inproba existimatur.</TextUnit>
    <TextUnit id="3707" loc="19.2.2">Sed enim quae nimia ex gustu atque tactu est, ea voluptas, sicuti sapientes viri censuerunt, omnium rerum foedissima est, eosque maxime qui duabus istis beluinis voluptatibus sese dediderunt, gravissimi vitii vocabulis Graeci appellant vel ἀκρατεῖς vel ἀκολάστους; nos eos vel incontinentes dicimus vel intemperantes: ἀκολάστους enim, si interpretari coactius velis, nimis id verbum insolens erit.</TextUnit>
    <TextUnit id="3708" loc="19.2.3">Istae autem voluptates duae gustus atque tactus, id est libidines in cibos atque in Venerem prodigae, solae sunt hominibus communes cum beluis et idcirco in pecudum ferorumque animalium numero habetur, quisquis est his ferinis voluptatibus praevinctus;</TextUnit>
    <TextUnit id="3709" loc="19.2.4">ceterae ex tribus aliis sensibus proficiscentes hominum esse tantum propriae videntur.</TextUnit>
    <TextUnit id="3710" loc="19.2.5">Verba super hac re Aristotelis philosophi adscripsi, ut vel auctoritas clari atque incluti viri tam infamibus nos voluptatibus deterreret: διὰ τί οἱ κατὰ τὴν τῆς ἁφῆς ἢ γεύσεως ἡδονὴν γιγνομένην, ἂν ὑπερβάλλωσιν, ἀκρατεῖς λέγονται; οἵ τε γὰρ περὶ τὰ ἀφροδίσια ἀκόλαστοι τοιοῦτοι, οἵ τε περὶ τὰς τῆς τροφῆς ἀπολαύσεις: τῶν δὲ κατὰ τὴν τροφήν, ἀπ' ἐνίων μὲν ἐν τῇ γλώττῃ τὸ ἡδύ, ἀπ' ἐνίων δὲ ἐν τῷ λάρυγγι, διὸ καὶ φιλόξενος γεράνου λάρυγγα εὔχετο ἔχειν: ἢ διὰ τὸ τὰς ἀπὸ τούτων γιγνομένας ἡδονὰς κοινὰς εἶναι ἡμῖν καὶ τοῖς ἄλλοις ζώοις; ἅτε οὐσῶν κοινῶν, ἀτιμόταταί εἰσι καὶ μάλιστα ἢ μόναι ἐπονείδιστοι, ὡς τὸν ὑπὸ τούτων ἡττώ-  μενον ψέγομεν καὶ ἀκρατῆ καὶ ἀκόλαστον λέγομεν διὰ τὸ ὑπὸ τῶν χειρίστων ἡδονῶν ἡττᾶσθαι. οὐσῶν δὲ τῶν αἰσθήσεων πέντε, τὰ ἄλλα ζῶα ἀπὸ τῶν δύο μόνων τῶν προειρημένων ἥδεται, κατὰ δὲ τὰς ἄλλας ἢ ὅλως οὐχ ἥδεται ἢ κατὰ συμβεβηκὸς τοῦτο πάσχει.</TextUnit>
    <TextUnit id="3711" loc="19.2.6">Quis igitur habens aliquid humani pudoris voluptatibus istis duabus coeundi atque comedendi, quae sunt homini cum sue atque asino communes, gaudeat?</TextUnit>
    <TextUnit id="3712" loc="19.2.7">Socrates quidem dicebat multos homines propterea velle vivere, ut ederent et biberent, se bibere atque esse, ut viveret.</TextUnit>
    <TextUnit id="3713" loc="19.2.8">Hippocrates autem, divina vir scientia, de coitu venerio ita existimabat, partem esse quandam morbi taeterrimi, quem nostri comitialem dixerunt; namque ipsius verba haec traduntur: τὴν συνουσίαν εἶναι μικρὰν ἐπιληψίαν.</TextUnit>
    <TextUnit id="3714" loc="19.3.3arg">Quod turpius est frigide laudari quam acerbius vituperari.</TextUnit>
    <TextUnit id="3715" loc="19.3.1">TURPIUS esse dicebat Favorinus philosophus exigue atque frigide laudari quam insectanter et graviter vituperari:</TextUnit>
    <TextUnit id="3716" loc="19.3.2">Quoniam, inquit, 'qui maledicit et vituperat, quanto id acerbius facit, tam maximo ille pro inimico et iniquo ducitur et plerumque propterea fidem non capit. Sed qui infecunde atque ieiune laudat destitui a causa videtur et amicus quidem creditur eius quem laudare vult, sed nihil posse reperire quod iure laudet."</TextUnit>
    <TextUnit id="3717" loc="19.4.4arg">Quamobrem venter repentino timore effluat; quare etiam ignis urinam lacessat.</TextUnit>
    <TextUnit id="3718" loc="19.4.1">ARISTOTELIS libri sunt, qui Problemata Physica inscribuntur, lepidissimi et elegantiarum omnigenus referti.</TextUnit>
    <TextUnit id="3719" loc="19.4.2">In his quaerit quam ob causam eveniat ut quibus invasit repentinus rei magnae timor, plerumque alvo statim cita fiant.</TextUnit>
    <TextUnit id="3720" loc="19.4.3">Item quaerit cur accidat ut eum qui propter ignem diutius stetit libido urinae lacessat.</TextUnit>
    <TextUnit id="3721" loc="19.4.4">Ac de alvo quidem inter timendum prona atque praecipiti causam esse dicit quod timor omnis sit algificus, quem ille appellat ψυχροποιόν, eaque vi frigoris sanguine caldoremque omnem de summa corporis cute cogat penitus et depellat faciatque simul ut qui timent, sanguine ex ore decedente, pallescant.</TextUnit>
    <TextUnit id="3722" loc="19.4.5">Is autem, inquit, sanguis et caldor in intuma coactus movet plerumque alvum et incitat.</TextUnit>
    <TextUnit id="3723" loc="19.4.6">De urina celebri, ex igni proximo facta, verba haec posuit: τὸ δὲ πῦρ διαχαλᾷ τὸ πεπηγός, ὥσπρ ἥλιος τὴν χιόνα.</TextUnit>
    <TextUnit id="3724" loc="19.5.5arg">Ex Aristotelis libris sumptum quod nivis aqua potui pessima sit; et quod ex nive crystallus concreatur.</TextUnit>
    <TextUnit id="3725" loc="19.5.1">IN Tiburte rus concesseramus hominis amici divitis aestate anni flagrantissima ego et quidam alii aequales  et familiares mei, eloquentiae aut philosophiae sectatores.</TextUnit>
    <TextUnit id="3726" loc="19.5.2">Erat nobiscum vir bonus ex peripatetica disciplina, bene doctus et Aristotelis unice studiosissimus.</TextUnit>
    <TextUnit id="3727" loc="19.5.3">Is nos aquam multam ex diluta nive bibentes coercebat severiusque increpabat. Adhibebat nobis auctoritates nobilium medicorum et cumprimis Aristotelis philosophi, rei omnis humanae peritissimi, qui aquam nivalem frugibus sane et arboribus fecundam diceret, sed hominibus potu nimio insalubrem esse tabemque et morbos sensim atque in diem longam visceribus inseminare.</TextUnit>
    <TextUnit id="3728" loc="19.5.4">Haec quidem ille ad nos prudenter et benivole et adsidue dictitabat. Sed cum bibendae nivis pausa fieret nulla, profit e bibliotheca Tiburti, quae tunc in Herculis templo satis commode instructa libris erat, Aristotelis librum eumque ad nos adfert et Huius saltem, inquit, sapientissimi viri verbis credite ac desinite valitudinem vestram profligare.</TextUnit>
    <TextUnit id="3729" loc="19.5.5">In eo libro scriptum fuit deterrimam esse potu aquam e nive itemque solidius latiusque concretam esse eam, quam κρύσταλλον Graeci appellant; causaque ibi adscripta est huiuscemodi:</TextUnit>
    <TextUnit id="3730" loc="19.5.6">Quoniam, cum aqua frigore aeris duratur et coit, necessum est fieri evaporationem et quandam quasi auram tenuissimam exprimi ex ea et emanare.</TextUnit>
    <TextUnit id="3731" loc="19.5.7">Id autem, inquit, in ea levissimum est quod evaporatur; manet autem quod est gravius et sordidius et insalubrius, atque  id, pulsu aeris verberatum, in modum coloremque spumae candidae oritur.</TextUnit>
    <TextUnit id="3732" loc="19.5.8">Sed aliquantum quod est salubrius difflari atque evaporari ex nive indicium illud est, quod minor fit illo, quod ante fuerat quam concresceret.</TextUnit>
    <TextUnit id="3733" loc="19.5.9">Verba ipsa Aristotelis ex eo libro pauca sumpsi et adscripsi: διὰ τί τὰ ἀπὸ χιόνος καὶ κρυστάλλων ὕδατα φαὐλά ἐστιν; ὅτι παντὸς ὕδατος πηγνυμένου τὸ λεπτότατον καὶ κουφότατον ἐξατμίζει. σημεῖον δέ, ὅτι ἔλαττον γίνεται ἢ πρότερον, ὅταν τακῇ παγέν. ἀπεληλυθότος οὖν τοῦ ὑγιεινοτάτου, ἀνάγκη ἀεί, τὸ καταλειμόμενον χεῖρον εἶναι.</TextUnit>
    <TextUnit id="3734" loc="19.5.10">Hoc ubi legimus, placuit honorem doctissimo viro haberi Aristoteli. Atque ita postea ego bellum et odium nivi indixi, alii indutias cum ea varie factitabant.</TextUnit>
    <TextUnit id="3735" loc="19.6.6arg">Quod pudor sanguinem ad extera diffundit, timor vero contrahit.</TextUnit>
    <TextUnit id="3736" loc="19.6.1">IN Problematig Aristotelis philosophi ita scriptum est: διὰ τί οἱ μὲν αἰσχυνόμενοι ἐρυθριῶσιν, οἱ δὲ φοβούμενοι ὠχριῶσιν, παραπλησίων τῶν παθῶν ὄντων; ὅτι τῶν μὲν αἰσχυνομένων διαχεῖται τὸ αἷμα ἐκ τῆς καρδίας εἰς ἅπαντα τὰ μέρη τοῦ σώματος, ὥστε ἐπιπολάζειν: τοῖς δὲ φοβηθεῖσιν συντρέχει εἰς τὴν καρδίαν, ὥστε ἐκλείπειν ἐκ τῶν ἄλλων μερῶν.</TextUnit>
    <TextUnit id="3737" loc="19.6.2">Hoc ego Athenis cum Tauro nostro legissem  percontatusque essem quid de ratione ista reddita sentiret, Dixit quidem, inquit, probe et vere quid accideret diffuso sanguine aut contracto, sed cur ita fieret non dixit.</TextUnit>
    <TextUnit id="3738" loc="19.6.3">Adhuc enim quaeri potest quam ob causam pudor sanguinem diffundat, timor contrahat, cum sit pudor species timoris atque ita definiatur: 'timor iustae reprehensionis.' Ita enim philosophi definiunt: αἰσχύνη ἐστὶν φόβος δικαίου ψόγου.</TextUnit>
    <TextUnit id="3739" loc="19.7.7arg">Quid sit obesum; nonnullaque alia prisca vocabula.</TextUnit>
    <TextUnit id="3740" loc="19.7.1">IN agro Vaticano Iulius Paulus poeta, vir bonus et rerum litterarumque veterum inpense doctus, herediolum tenue possidebat. Eo saepe nos ad sese vocabat et olusculis pomisque satis comiter copioseque invitabat.</TextUnit>
    <TextUnit id="3741" loc="19.7.2">Atque ita molli quodam tempestatis autumnae die ego et Iulius Celsinus, cum ad eum cenassemus et apud mensam eius audissemus legi Laevi Alcestin rediremusque in urbem sole iam fere occiduo, figuras habitusque verborum nove aut insigniter dictorum in Laeviano illo carmine ruminabamur et, ut quaeque vox indidem digna animadverti subvenerat, qua nos quoque possemus uti, memoriae mandabamus.</TextUnit>
    <TextUnit id="3742" loc="19.7.3">Erant autem verba quae tunc suppetebant, huiuscemodi:  Corpore (inquit) pectoreque undique obeso ac Mente exsensa tardigenuclo Senio obpressum.  Obesum hic notavimus proprie magis, quam usitate dictum pro exili atque gracilento; vulgus enim ἀκύρως vel κατὰ ἀντίφρασιν obesum pro uberi atque pingui dicit.</TextUnit>
    <TextUnit id="3743" loc="19.7.4">Item notavimus quod oblitteram gentem pro oblitterata dixit;</TextUnit>
    <TextUnit id="3744" loc="19.7.5">item quod hostis qui foedera frangerent, foedifragos, non foederifragos dixit;</TextUnit>
    <TextUnit id="3745" loc="19.7.6">item, quod rubentem auroram pudoricolorem appellavit et Memnonem nocticolorem;</TextUnit>
    <TextUnit id="3746" loc="19.7.7">item, quod forte dubitanter et ab eo quod est sileo, silenta loca dixit et pulverulenta et pestilenta et quod carendum tui est pro te quodque magno impete pro impetu;</TextUnit>
    <TextUnit id="3747" loc="19.7.7">item quod fortescere posuit pro fortem fieri quodque dolentiam pro dolore et avens pro libens;</TextUnit>
    <TextUnit id="3748" loc="19.7.10">item curis intolerantibus pro intolerandis, quodque manciolis, inquit, tenellis pro manibus et quis tam siliceo? Item fiere, inquit, inpendio infit, id est fieri inpense incipit;</TextUnit>
    <TextUnit id="3749" loc="19.7.11">quodque accipitret posuit pro laceret.</TextUnit>
    <TextUnit id="3750" loc="19.7.12">His nos inter viam verborum Laevianorum adnotatiunculis oblectabamus.</TextUnit>
    <TextUnit id="3751" loc="19.7.13">Cetera enim, quae videbantur nimium poetica, ex prosae orationis usu alieniora praetermisimus; veluti fuit quod de Nestore ait trisaeclisenex et dulciorelocus iste,</TextUnit>
    <TextUnit id="3752" loc="19.7.14">quod de tumidis magnisque fluctibus inquit multigrumis et</TextUnit>
    <TextUnit id="3753" loc="19.7.15">flumina gelu concreta tegimine esse onychino dixit,</TextUnit>
    <TextUnit id="3754" loc="19.7.16">et quae multiplica ludens conposuit, quale illud est, quod vituperones suos subductisupercilicarptores appellavit.</TextUnit>
    <TextUnit id="3755" loc="19.8.8arg">Quaestio an harena. caelum, triticum pluralia inveniantur; atque inibi de quadrigis, inimicitiis, nonnullis praeterea vocabulis, an singulari numero comperiantur.</TextUnit>
    <TextUnit id="3756" loc="19.8.1">ADULESCENTULUS Romae, priusquam Athenas concederern, quando erat a magistris auditionibusque obeundis otium, ad Frontonem Cornelium visendi gratia pergebam sermonibusque eius purissimis bonarumque doctrinarum plenis fruebar. Nec umquam factum est, quotiens eum vidimus loquentemque audivimus, quin rediremus fere cultiores doctioresque.</TextUnit>
    <TextUnit id="3757" loc="19.8.2">Veluti fuit illa quodam die sermocinatio illius, levi quidem de re, sed a Latinae tamen linguae studio non abhorrens.</TextUnit>
    <TextUnit id="3758" loc="19.8.3">Nam, cum quispiam familiaris eius, bene eruditus homo et tum poeta inlustris, liberatum esse se aquae intercutis morbo diceret, quod harenis calentibus esset usus, tum adludens Fronto: Morbo quidem, inquit, cares, sed verbi vitio non cares. Gaius enim Caesar, ille perpetuus dictator, Cn. Pompei socer, a quo familia et appellatio Caesarum deinceps propagata est, vir ingenii praecellentis, sermonis praeter alios suae aetatis castissimi, in libris, quos ad M. Ciceronem De Analogia conscripsit, 'harenas' vitiose dici existimat, quod 'harena'  numquam multitudinis numero appellanda sit, sicuti neque 'caelum' neque' triticum ';</TextUnit>
    <TextUnit id="3759" loc="19.8.4">contra autem 'quadrigas,' etiamsi currus unus, equorum quattuor iunctorum agmen unum sit, plurativo semper numero dicendas putat, sicut 'arma' et 'moenia' et 'comitia' et 'inimicitias'—nisi quid contra ea dicis, poetarum pulcherrime, quo et te purges et non esse id vitium demonstres.</TextUnit>
    <TextUnit id="3760" loc="19.8.5">De 'caelo,' inquit ille, et 'tritico' non infitias eo, quin singulo semper numero dicenda sint, neque de 'armis' et 'moenibus' et 'comitiis,' quin figura multitudinis perpetua censeantur;</TextUnit>
    <TextUnit id="3761" loc="19.8.6">videbimus autem potius de 'inimicitiis' et 'quadrigis.' Ac fortassean de 'quadrigis' veterum auctoritati concessero, 'inimicitiam' tamen, sicuti 'inscientiam' et 'inpotentiam' et 'iniuriam,' quae ratio est quamobrem C. Caesar vel dictam esse a veteribus vel dicendam a nobis non putat, quando Plautus, linguae Latinae decus, 'deliciam ' quoque ἐνικῶς dixerit pro 'deliciis'?  Méa (inquit) voluptas, méa delicia.  'Inimicitiam' autem Q. Ennius in illo memoratissimo libro dixit:  Eo ego (inquit) ingenio natus sum; Amicitiam atque inimicitiam in frontem promptam gero.  Sed enim ' harenas' parum Latine dici, quis, oro te, alius aut scripsit aut dixit? Ac propterea peto ut, si Gai Caesaris liber prae manibus est, promi iubeas, ut quam confidenter hoc indicat aestimari a te possit.</TextUnit>
    <TextUnit id="3762" loc="19.8.7">Tunc, prolato libro De Analogia primo, verba haec ex eo pauca memoriae mandavi.</TextUnit>
    <TextUnit id="3763" loc="19.8.8">Nam, cum supra dixisset, neque caelum neque triticum neque harenam multitudinis significationem pati, Num tu, inquit, harum rerum natura accidere arbitraris quod 'unam terram' ac 'plures terras et 'urbem' et 'urbes' et 'imperium' et 'imperia' dicamus, neque 'quadrigas' in unam nominis figuram redigere neque 'harenam' multitudinis appellatione convertere possimus?</TextUnit>
    <TextUnit id="3764" loc="19.8.9">His deinde verbis lectis ibi Fronto ad illum poetam: Videturne tibi, inquit, C. Caesar de statu verbi contra te satis aperte satisque constanter pronuntiasse?</TextUnit>
    <TextUnit id="3765" loc="19.8.10">Tunc permotus auctoritate libri poeta: Si a Caesare, inquit, ius provocandi foret, ego nunc ab hoc Caesaris libro provocassem. Sed quoniam ipse rationem sententiae suae reddere supersedit, nos te nunc rogamus ut dicas quam esse causam vitii putes et in 'quadriga' dicenda et in 'harenis.'</TextUnit>
    <TextUnit id="3766" loc="19.8.11">Tum Fronto ita respondit: 'Quadrigae' semper, etsi multiiugae non sunt, multitudinis tamen numero tenentur, quoniam quattuor simul equi iuncti 'quadrigae,' quasi ' quadriiugae,' vocantur, neque debet prorsus appellatio equorum plurium includi in singularis numeri unitatem.</TextUnit>
    <TextUnit id="3767" loc="19.8.12">Eandemque rationem 'harenae' habendam, sed in specie dispari; nam cum 'harena' singulari in numero dicta  multitudinem tamen et copiam significet minimarum, ex quibus constat, partium, indocte et inscite ' harenae' dici videntur, tamquam id vocabulum indigeat numeri amplitudine, cum ei singulariter dicto ingenita sit naturalis sui multitudo. Sed haec ego," inquit, dixi, non ut huius sententiae legisque fundus subscriptorque fierem, sed ut ne Caesaris, viri docti, opinionem ἀπαραμύθητον destituerem. Nam cum 'caelum' semper ἑνικῶς dicatur,</TextUnit>
    <TextUnit id="3768" loc="19.8.13">'mare' et 'terra' non semper, et 'pulvis,' 'ventus' et 'fumus ' non semper, cur' indutias' et 'caerimonias' scriptores veteres nonnumquam singulari numero appellaverunt, ' ferias' et 'nundinas ' et 'inferias ' et 'exequias' numquam? Cur ' mel' et 'vinum' atque id genus cetera numerum multitudinis capiunt, 'lacte' non capiat?</TextUnit>
    <TextUnit id="3769" loc="19.8.7">Quaeri, inquam, ista omnia et enucleari et extundi ab hominibus negotiosis in civitate tam occupata non queunt. Quin his quoque ipsis quae iam dixi demoratos vos esse video, alicui, opinor, negotio destinatos.</TextUnit>
    <TextUnit id="3770" loc="19.8.15">Ite ergo nunc et, quando forte erit otium, quaerite an 'quadrigam' et ' harenas ' dixerit e cohorte illa dumtaxat antiquiore vel oratorum aliquis vel poetarum, id est classicus adsiduusque aliquis scriptor, non proletarius.</TextUnit>
    <TextUnit id="3771" loc="19.8.16">Haec quidem Fronto requirere nos iussit vocabula non ea re, opinor, quod scripta esse in ullis veterum libris existumaret, sed ut nobis studium lectitandi in quaerendis rarioribus verbis exerceret.</TextUnit>
    <TextUnit id="3772" loc="19.8.17">Quod unum  ergo rarissimum videbatur, invenimus quadrigam numero singulari dictam in libro Saturarum M. Varronis, qui inscriptus est Ecdemeticus.</TextUnit>
    <TextUnit id="3773" loc="19.8.18">Harenas autem πληθυντικῶς dictas minore studio quaerimus, quia praeter C. Caesarem, quod equidem meminerim, nemo id doctorum hominum dedit.</TextUnit>
    <TextUnit id="3774" loc="19.9.9arg">Antonii Iuliani in convivio ad quosdam Graecos lepidissima responsio.</TextUnit>
    <TextUnit id="3775" loc="19.9.1">ADULESCENS e terra Asia de equestri loco, laetae indolis moribusque et fortuna bene ornatus et ad rem musicam facili ingenio ac lubenti, cenam dabat amicis ac magistris sub urbe in rusculo celebrandae lucis annuae, quam principem sibi vitae habuerat.</TextUnit>
    <TextUnit id="3776" loc="19.9.2">Venerat tum nobiscum ad eandem cenam Antonius Iulianus rhetor, docendis publice iuvenibus magister, Hispano ore florentisque homo facundiae et rerum litterarumque veterum peritus.</TextUnit>
    <TextUnit id="3777" loc="19.9.3">Is, ubi eduliis finis et poculis mox sermonibusque tempus fuit, desideravit exhiberi, quos habere eum adulescentem sciebat, scitissimos utriusque sexus, qui canerent voce et qui psallerent.</TextUnit>
    <TextUnit id="3778" loc="19.9.4">Ac posteaquam introducti pueri puellaeque sunt, iucundum in modum ̓ανακρεόντεια pleraque et Sapphica et poetarum quoque recentium ἐλεγεῖα quaedam erotica dulcia et venusta cecinerunt.</TextUnit>
    <TextUnit id="3779" loc="19.9.5">Oblectati autem sumus praeter multa alia versiculis lepidissimis Anacreontis senis, quos equidem scripsi, ut interea labor hic vigiliarum et inquies suavitate paulisper vocum atque modulorum adquiesceret:   τὸν ἄργυρον τορεύσας,</TextUnit>
    <TextUnit id="3780" loc="19.9.6">̔́ηφαιστέ, μοι ποίησον πανοπλίας μὲν οὐχί, τί γὰρ μάχαισι κἀμοί; ποτήριον δὲ κοῖλον ̔́οσον δύνῃ βάθυνον, καὶ μὴ ποίει κατ' αὐτὸ μήτ' ἄστρα μήτ' ἀμάξας: τίδ' ἀστέρος βοώτεω; ποίησον ἀμπέλους μοι καὶ βότρυας κατ' αὐτῶν καὶ χρυσέους πατοῦντας ̔ομοῦ καλῷ λυαίῳ ̓́ερωτα καὶ βάθυλλον.</TextUnit>
    <TextUnit id="3781" loc="19.9.7">Tum Graeci plusculi qui in eo convivio erant, homines amoeni et nostras quoque litteras haut incuriose docti, Iulianum rhetorem lacessere insectarique adorti sunt tamquam prorsus barbarum et agrestem, qui ortus terra Hispania foret clamatorque tantum et facundia rabida iurgiosaque esset eiusque linguae exercitationes doceret quae nullas voluptates nullamque mulcedinem Veneris atque Musae haberet; saepeque eum percontabantur quid de Anacreonte ceterisque id genus poetis sentiret et ecquis nostrorum poetarum tam fluentes carminum delicias fecisset. Nisi Catullus, inquiunt, forte pauca et Calvus itidem pauca. Nam Laevius inplicata et Hortensius invenusta et Cinna inlepida et Memmius dura ac deinceps omnes rudia fecerunt atque absona.</TextUnit>
    <TextUnit id="3782" loc="19.9.8">Tum ille pro lingua patria, tamquam pro aris et focis, animo inritato indignabundus: Cedere  equidem, inquit, vobis debui, ut in tali asotia atque nequitia Alcinoum vinceretis et sicut in voluptatibus cultus atque victus, ita in cantilenarum quoque mollitiis anteiretis.</TextUnit>
    <TextUnit id="3783" loc="19.9.9">Sed ne nos, id est nomen Latinum, tamquam profecto vastos quosdam et insubidos, ἀναφροδισίας condemnetis, permittite mihi, quaeso, operire pallio caput, quod in quadam parum pudica oratione Socraten fecisse aiunt, et audite ac discite nostros quoque antiquiores ante eos quos nominastis poetas amasios ac venerios fuisse.</TextUnit>
    <TextUnit id="3784" loc="19.9.10">Tum resupinus, capite convelato, voce admodum quam suavi, versus cecinit Valeri Aeditui, veteris poetae, item Porcii Licini et Q. Catuli, quibus mundius, venustius, limatius, tersius, Graecum Latinumve nihil quicquam reperiri puto.</TextUnit>
    <TextUnit id="3785" loc="19.9.11">Aeditui versus:  Dicere cum conor curam tibi, Pamphila, cordis, Quid mi abs te quaeram? verba labris abeunt, Per pectus manat subito subido mihi sudor: Sic tacitus, subidus, dum pudeo, pereo.</TextUnit>
    <TextUnit id="3786" loc="19.9.12">Atque item alios versus eiusdem addidit, non hercle minus dulces quam priores:   Qui faculam praefers, Phileros, quae nil opus nobis? Ibimus sic, lucet pectore flamma satis. Istam nam potis est vis saeva extinguere venti Aut imber caelo candidus praecipitans, At contra hunc ignem Veneris, nisi si Venus ipsa, Nullast quae possit vis alia opprimere.</TextUnit>
    <TextUnit id="3787" loc="19.9.13">Item dixit versus Porcii Licini hosce:  Custodes ovium tenerae propaginis, agnum, Quaeritis ignem? ite huc; quaeritis? ignis homost. Si digito attigero, incendam silvam simul omnem; Omne pecus flammast, omnia quae video. Quinti Catuli versus illi fuerunt:</TextUnit>
    <TextUnit id="3788" loc="19.9.14">Aufugit mi animus; credo, ut solet, ad Theotimum Devenit. Sic est: perfugium illud habet. Qui, si non interdixem, ne illunc fugitivum Mitteret ad se intro, sed magis eiceret? Ibimus quaesitum. Verum, ne ipsi teneamur, Formido. Quid ago? Da Venus consilium.</TextUnit>
    <TextUnit id="3789" loc="19.10.10arg">Verba haec, praeter propter, in usu vulgi protrita, etiam Ennii fuisse.</TextUnit>
    <TextUnit id="3790" loc="19.10.1">MEMINI me quondam et Celsinum Iulium Numidam ad Frontonem Cornelium, pedes tunc graviter aegrum, ire et visere. Atque ubi introducti sumus, offendimus eum cubantem in scimpodio Graeciensi,  circumundique sedentibus multis doctrina aut genere aut fortuna nobilibus viris.</TextUnit>
    <TextUnit id="3791" loc="19.10.2">Adsistebant fabri aedium complures, balneis novis moliendis adhibiti, ostendebantque</TextUnit>
    <TextUnit id="3792" loc="19.10.3">depictas in membranulis varias species balnearum. Ex quibus cum elegisset unam formam speciemque operis, interrogavit quantus esset pecuniae sumptus ad id totum opus absolvendum.</TextUnit>
    <TextUnit id="3793" loc="19.10.4">Cumque architectus dixisset necessaria videri esse sestertia ferme trecenta, unus ex amicis Frontonis: Et praeterpropter, inquit, alia quinquaginta.</TextUnit>
    <TextUnit id="3794" loc="19.10.5">Tum Fronto, dilatis sermonibus quos habere de balnearum sumptu institerat, aspiciens ad eum amicum qui dixerat quinquaginta esse alia praeterpropter necessaria, eum interrogavit quid significaret verbum praeterpropter.</TextUnit>
    <TextUnit id="3795" loc="19.10.6">Atque ille amicus: Non meum, inquit, hoc verbum est, sed multorum hominum quos loquentis id audias;</TextUnit>
    <TextUnit id="3796" loc="19.10.7">quid autem id verbum significet, non ex me, sed ex grammatico quaerundum est, ac simul digito demonstrat grammaticum, haud incelebri nomine Romae docentem unaque ibi sedentem. Tum grammaticus usitati pervulgatique verbi obscuritate motus:</TextUnit>
    <TextUnit id="3797" loc="19.10.8">Quaerimus, inquit, quod honore quaestionis minime dignum est.</TextUnit>
    <TextUnit id="3798" loc="19.10.9">Nam nescio quid hoc praenimis plebeium est et in opificum sermonibus quam in hominum doctorum notius.</TextUnit>
    <TextUnit id="3799" loc="19.10.10">At enim Fronto, iam voce atque vultu intentiore: Itane, inquit, magister, dehonestum tibi  deculpatumque hoc verbum videtur, quo et M. Cato et M. Varro et pleraque aetas superior ut necessario et Latino usi sunt?</TextUnit>
    <TextUnit id="3800" loc="19.10.11">Atque ibi Iulius Celsinus admonuit, in tragoedia quoque Enni quae Iphigenia inscripta est, id ipsum de quo quaerebatur scriptum esse et a grammaticis contaminari magis solitum quam enarrari.</TextUnit>
    <TextUnit id="3801" loc="19.10.12">Quocirca statim proferri Iphigeniam Q. Enni iubet. In eius tragoediae choro inscriptos esse hos versus legimus:  Óotio qui néscit uti Plús negoti habét quam cum est negótium in negótio. Nám cui quod agat ínstitutumst, nil nisi negótium, Íd agit, id studét, ibi mentem atque ánimum delectát suum, Óotioso in ótio animus néscit quid velit.  Hóc idem est; em néque domi nunc nós nec militiaé sumus, Ímus huc, hinc illuc, cum illuc véntum est, ire illínc lubet, Íincerte errat ánimus, praeterprópter vitam vívitur.</TextUnit>
    <TextUnit id="3802" loc="19.10.13">Hoc ibi lectum est, tum deinde Fronto ad grammaticum iam labentem: Audistine, inquit, magister optime, Ennium tuum dixisse 'praeterpropter' et cum sententia quidem tali, quali severissimae philosophorum esse obiurgationes solent? Petimus igitur dicas, quoniam de Enniano iam verbo quaeritur, qu sit remotus huiusce versus sensus:   Íincerte errat ánimus, praeterprópter vitam vívitur.</TextUnit>
    <TextUnit id="3803" loc="19.10.14">Et grammaticus sudans multum ac rubens multum, cum id plerique prolixius riderent, exsurgit et abiens: Tibi, inquit, Fronto, postea uni dicam, ne inscitiores 'audiant ac discant. Atque ita omnes, relicta ibi quaestione verbi, consurreximus.</TextUnit>
    <TextUnit id="3804" loc="19.11.11arg">Ponit versus Platonis amatorios quos admodum iuvenis lusit, dum tragoediis contendit.</TextUnit>
    <TextUnit id="3805" loc="19.11.1">CELEBRANTUR duo isti Graeci versiculi multorumque doctorum hominum memoria dignantur, quod sint lepidissimi et venustissimae brevitatis.</TextUnit>
    <TextUnit id="3806" loc="19.11.2">Neque adeo pauci sunt veteres scriptores, qui quidem eos Platonis esse philosophi adfirmant, quibus ille adulescens luserit, cum tragoediis quoque eodem tempore faciendis praeluderet:  τὴν ψυχὴν ̓αγάθωνα φιλῶν ἐπὶ χείλεσιν ἔσχον ̓́ηλθε γὰρ ἡ τλήμων ὡς διαβησομένη.</TextUnit>
    <TextUnit id="3807" loc="19.11.3">Hoc δίστιχον amicus meus, οὐκ ἄμουσος adulescens, in plures versiculos licentius liberiusque vertit. Qui quoniam mihi quidem visi sunt non esse memoratu indigni, subdidi:</TextUnit>
    <TextUnit id="3808" loc="19.11.4">Cum semihiulco savio Meo puellum savior Dulcemque florem spiritus Duco ex aperto tramite, Anima male aegra et saucia Cucurrit ad labeas mihi, Rictuinque in oris pervium Et labra pueri mollia, Rimata itineri transitus, Ut transiliret, nititur. Tum si morae quid plusculae Fuisset in coetu osculi, Amoris igni percita Transisset et me linqueret Et mira prorsum res foret, Ut fierem ad me mortuus, Ad puerum ut intus viverem.</TextUnit>
    <TextUnit id="3809" loc="19.12.12arg">Dissertatio Herodis Attici super vi et natura doloris suaeque opinionis affirmatio per exemplum indocti rustici, qui cum rubis fructiferas arbores praecidit.</TextUnit>
    <TextUnit id="3810" loc="19.12.1">HERODEM ATTICUM, consularem virum, Athenis disserentem audivi Graeca oratione, in qua fere omnes memoriae nostrae universos gravitate atque copia et elegantia vocum longe praestitit.</TextUnit>
    <TextUnit id="3811" loc="19.12.2">Disseruit autem contra ἀπάθειαν Stoicorum, lacessitus a quodam Stoico, tamquam minus sapienter et parum viriliter dolorem ferret ex morte pueri quem amaverat.</TextUnit>
    <TextUnit id="3812" loc="19.12.3">In  ea dissertione, quantulum memini, huiuscemodi sensus est: quod nullus usquam homo, qui secundum naturam sentiret et saperet, adfectionibus istis animi, quas πάθη appellabat, aegritudinis, cupiditatis, timoris, irae, voluptatis, carere et vacare totis posset, atque, si posset etiam obniti ut totis careret, non fore id melius, quoniam langueret animus et torperet, adfectionum quarundam adminiculis, ut necessaria plurimum temperie privatus.</TextUnit>
    <TextUnit id="3813" loc="19.12.4">Dicebat enim sensus istos motusque animi, qui cum inmoderatiores sunt vitia fiunt, innexos inplicatosque esse vigoribus quibusdam mentium et alacritatibus,</TextUnit>
    <TextUnit id="3814" loc="19.12.5">ac propterea, si omnino omnis eos inperitius convellamus, periculum esse ne eis adhaerentes bonas quoque et utiles animi indoles amittamus.</TextUnit>
    <TextUnit id="3815" loc="19.12.6">Moderandos esse igitur et scite considerateque purgandos censebat, ut ea tantum quae aliena sunt contraque naturam videntur et cum pernicie adgnata sunt detrahantur, ne profecto id accidat quod cuipiam Thraco insipienti et rudi in agro quem emerat procurando venisse usu fabulast.</TextUnit>
    <TextUnit id="3816" loc="19.12.7">Homo Thracus, inquit, ex ultima barbaria, ruris colendi insolens, cum in terras cultiores humanioris vitae cupidine commigrasset, fundum mercatus est oleo atque vino consitum. Qui cum nihil admodum super vite aut arbore colenda sciret, videt forte vicinum rubos alte atque late obortas excidentem, fraxinos ad summum prope verticem  deputantem, suboles vitium e radicibus caudicum super terrain fusas revellentem, stolones in pomis aut in oleis proceros atque derectos amputantem, acceditque prope et cur tantam ligni atque frondium caedem faceret percontatus est.</TextUnit>
    <TextUnit id="3817" loc="19.12.8">Et vicinus ita respondit: ' Ut ager,' inquit, 'mundus purusque fiat, eius arbor atque vitis fecundior.'</TextUnit>
    <TextUnit id="3818" loc="19.12.9">Discedit ille a vicino gratias agens et laetus, tamquam adeptus rei rusticae disciplinam. Tum falcem ibi ac securim capit: atque ibi homo misere inperitus vites suas sibi omnis et oleas detruncat comasque arborum laetissimas uberrimosque vitium palmites decidit et frutecta atque virgulta simul omnia, pomis frugibusque gignendis felicia, cum sentibus et rubis purificandi agri gratia convellit, mala mercede doctus audaciam fiduciamque peccandi imitatione falsa eruditus.</TextUnit>
    <TextUnit id="3819" loc="19.12.10">Sic, inquit, isti apathiae sectatores, qui videri se esse tranquillos et intrepidos et inmobiles volunt, dum nihil cupiunt, nihil dolent, nihil irascuntur, nihil gaudent, omnibus vehementioris animi officiis amputatis, in torpore ignavae et quasi enervatae vitae consenescunt.</TextUnit>
    <TextUnit id="3820" loc="19.13.13arg">Quos pumiliones dicimus, Graece νάνους appellari. STABANT forte una in vestibulo Palatii fabulantes Fronto Cornelius et Festus Postumius et Apollinaris Sulpicius, atque ego ibi adsistens cum quibusdam  aliis sermones eorum, quos de litterarum disciplinis habebant, curiosius captabam.</TextUnit>
    <TextUnit id="3821" loc="19.13.2">Tum Fronto Apollinari: Fac me, inquit, oro, magister, ut sim certus an recte supersederim 'nanos' dicere parva nimis statura homines maluerimque eos 'pumiliones' appellare, quoniam hoc scriptum esse in libris veterum memineram, 'nanos' autem sordidum esse verbum et barbarum credebam?</TextUnit>
    <TextUnit id="3822" loc="19.13.3">Est quidem, inquit, hoc Apollinaris, in consuetudine inperiti vulgi frequens, sed barbarum non est censeturque linguae Graecae origine; νάνους enim Graeci vocaverunt brevi atque humili corpore homines paulum supra terrain extantes idque ita dixerunt adhibita quadam ratione etymologiae cum sententia vocabuli competente et, si memoria, inquit, mihi non labat scriptun hoc est in comoedia Aristophanis, cui nomen est ̔ολκάδες. Fuisset autem verbum hoc a te civitate donatum aut in Latinam coloniam deductum, si tu eo uti dignatus fores, essetque id inpendio probabilius quam quae a Laberio ignobilia nimis et sordentia in usum linguae Latinae intromissa sunt.</TextUnit>
    <TextUnit id="3823" loc="19.13.4">Tum Festus Postumius grammatico cuipiam Latino, Frontonis familiari: Docuit, inquit, nos Apollinaris, ' nanos' verbum Graecum esse, tu nos doce, quoniam de mulis aut eculeis humilioribus vulgo dicitur, anne Latinum sit et aput quem scriptum reperiatur?</TextUnit>
    <TextUnit id="3824" loc="19.13.5">Atque ille grammaticus, homo sane perquam in noscendis veteribus scriptis exercitus: Si piaculum, inquit, non committitur, praesente  Apollinare, quid de voce ulla Graeca Latinave sentiam dicere, audeo tibi, Feste, quaerenti respondere esse hoc verbum Latinum scriptumque inveniri in poematis Helvi Cinnae, non ignobilis neque indocti poetae, versusque eius ipsos dixit, quos, quoniam memoriae mihi forte aderant, adscripsi: At nunc me Genumana per salicta Bigis raeda rapit citata nanis.</TextUnit>
    <TextUnit id="3825" loc="19.14.14arg">Contemporaneos fuisse Caesari et Ciceroni M. Varronem et P. Nigidium, aetatis suae doctissimos Ronanos; et quod Nigidii commentationes propter earum obscuritatem subtilitatemque in vulgus non exeunt.</TextUnit>
    <TextUnit id="3826" loc="19.14.1">AETAS M. Ciceronis et C. Caesaris praestanti facundia paucos habuit, doctrinarum autem multiformium variarumque artium quibus humanitas erudita est columina habuit M. Varronem et P. Nigidium.</TextUnit>
    <TextUnit id="3827" loc="19.14.2">Sed Varronis quidem monumenta rerum ac disciplinarum, quae per litteras condidit, in propatulo frequentique usu feruntur,</TextUnit>
    <TextUnit id="3828" loc="19.14.3">Nigidianae autem commentationes non proinde in volgus exeunt et obscuritas subtilitasque earum tamquam parum utilis derelicta est.</TextUnit>
    <TextUnit id="3829" loc="19.14.4">Sicuti sunt quae paulo ante legimus in Commentariis eius, quos Grammaticos inscripsit, ex quibus quaedam ad demonstrandum scripturae genus exempli gratia sumpsi.</TextUnit>
    <TextUnit id="3830" loc="19.14.5">Nam, cum de natura atque ordine litterarum dissereret quas grammatici vocales appellant, verba  haec scripsit, quae reliquimus inenarrata ad exercendam legentium intentionem:</TextUnit>
    <TextUnit id="3831" loc="19.14.6">A et o semper principes sunt, i et u semper subditae, e et subit et praeit; praeit in ' Euripo,' subit in ' Aemilio.' Si quis putat praeire u in his verbis: ' Valerius,' Vennonius,' ' Volusius,' aut i in his: ' iampridem,' iecur,' 'iocus,' 'iucundum,' errabit, quod hae litterae, cum praeeunt, ne vocales quidem sunt.</TextUnit>
    <TextUnit id="3832" loc="19.14.7">Item ex eodem libro verba haec sunt: Inter litteram n et g est alia vis, ut in nomine 'anguis' et 'angari' et 'ancorae' et 'increpat' et 'incurrit' et 'ingenuus.' In omnibus his non verum n, sed adulterinum ponitur. Nam n non esse lingua indicio est; nam si ea littera esset, lingua palatum tangeret.</TextUnit>
    <TextUnit id="3833" loc="19.14.8">Alio deinde in loco ita scriptum: Graecos non tantae inscitiae arcesso, qui ou ex o et u scripserunt, quantae qui ei ex e et i; illud enim inopia fecerunt, hoc nulla re subacti.</TextUnit>
    <TextUnit id="3834" loc="20.1.1arg">Disputatio Sex. Caecilii iureconsulti et Favorini philosophi de legibus Duodecim Tabularum.</TextUnit>
    <TextUnit id="3835" loc="20.1.1">SEXTUS CAECILIUS in disciplina iuris atque in legibus populi Romani noscendis interpretandisque scientia, usu auctoritateque inlustris fuit.</TextUnit>
    <TextUnit id="3836" loc="20.1.2">Ad eum forte in area Palatina, cum salutationem Caesaris opperiremur, philosophus Favorinus accessit conlocutusque est, nobis multisque aliis praesentibus.</TextUnit>
    <TextUnit id="3837" loc="20.1.3">In illis tunc eorum sermonibus orta mentiost legum decemviralium, quas decemviri eius rei gratia a populo creati conposuerunt, in duodecim tabulas conscripserunt.</TextUnit>
    <TextUnit id="3838" loc="20.1.4">Eas leges cum Sex. Caecilius, inquisitis exploratisque multarum urbium legibus, eleganti atque absoluta brevitate verborum scriptas diceret, Sit, inquit, hoc Favorinus, in pleraque earum legum parte ita uti dicis; non enim minus cupide tabulas istas duodecim legi quam illos duodecim libros Platonis De Legibus. Sed quaedam istic esse animadvertuntur aut obscurissima aut durissima aut lenia contra nimis et remissa aut nequaquam ita, ut scriptum est, consistentia.  Obscuritates, inquit Sex.</TextUnit>
    <TextUnit id="3839" loc="20.1.5">Caecilius, non adsignemus culpae scribentium, sed inscitiae non adsequentium, quamquam hi quoque ipsi, qui quae scripta sunt minus percipiunt culpa vacant.</TextUnit>
    <TextUnit id="3840" loc="20.1.6">Nam longa aetas verba atque mores veteres oblitteravit, quibus verbis moribusque sententia legum conprehensa est. Trecentesimo quoque anno post Romam conditam tabulae conpositae scriptaeque sunt, a quo tempore ad hunc diem anni esse non longe minus sescenti videntur.</TextUnit>
    <TextUnit id="3841" loc="20.1.7">Dure autem scriptum esse in istis legibus quid existimari potest? nisi duram esse legem putas, quae iudicem arbitrumve iure datum, qui ob rem iudicandam pecuniam accepisse convictus est, capite poenitur aut quae furem manifestum ei cui furtum factum est in servitutem tradit, nocturnum autem furem ius occidendi tribuit.</TextUnit>
    <TextUnit id="3842" loc="20.1.8">Dic enim, quaeso, die, vir sapientiae studiosissime, an aut iudicis illius perfidiam contra omnia divina atque humana iusiurandum suum pecunia vendentis aut furis manifesti intolerandam audaciam aut nocturni grassatoris insidiosam violentiam non dignam esse capitis poena existumes?</TextUnit>
    <TextUnit id="3843" loc="20.1.9">Noli, inquit Favorinus, ex me quaerere quid ego existumem. Scis enim solitum esse me, pro disciplina sectae quam colo, inquirere potius quam decernere.</TextUnit>
    <TextUnit id="3844" loc="20.1.10">Sed non levis existimator neque  aspernabilis est populus Romanus, cui delicta quidem istaec vindicanda, poenae tamen huiuscemodi nimis durae esse visae sunt; passus enim est leges istas de tam inmodico supplicio situ atque senio emori.</TextUnit>
    <TextUnit id="3845" loc="20.1.11">Sicut illud quoque inhumaniter scriptum improbavit, quod, si homo in ius vocatus, morbo aut aetate aeger ad ingrediendum invalidus est, 'arcera non sternitur,' sed ipse aufertur et iumento imponitur atque ex domo sua ad praetorem in comitium nova funeris facie effertur. Quam enim ob causam morbo adfectus et ad respondendum pro sese non idoneus, iumento adhaerens in ius adversario deportatur?</TextUnit>
    <TextUnit id="3846" loc="20.1.12">Quod vero dixi videri quaedam esse inpendio molliora, nonne tibi quoque videtur nimis esse dilutum quod ita de iniuria poenienda scriptum est: 'Si iniuriam alteri faxsit, viginti quinque aeris poenae sunto'? Quis enim erit tam inops, quem ab iniuriae faciendae libidine viginti quinque asses deterreant?</TextUnit>
    <TextUnit id="3847" loc="20.1.13">Itaque cum eam legem Labeo quoque vester in libris, quos Ad Duodecimn Tabulas conscripsit, non probaret: 'Quidam,' inquit, 'L. Veratius fuit egregie homo inprobus atque inmani vecordia. Is pro delectamento habebat, os hominis liberi manus suae palma verberare. Eum servus sequebatur ferens crumenam plenam assium; ut quemque depalmaverat, numerari statim secundum Duodecim Tabulas quinque et viginti asses iubebat.' Propterea,  inquit, praetores postea hanc abolescere et relinqui censuerunt iniuriisque aestumandis recuperatores se daturos edixerunt.</TextUnit>
    <TextUnit id="3848" loc="20.1.14">Nonnulla autem in istis legibus ne consistere quidem, sicuti dixi, visa sunt, velut illa lex talionis, cuius verba, nisi memoria me fallit, haec sunt: ' Si merbrum rupit, ni cum e pacto, talio esto.'</TextUnit>
    <TextUnit id="3849" loc="20.1.15">Praeter enim ulciscendi acerbitatem ne procedere quoque executio iustae talionis potest. Nam cui membrum ab alio ruptum est, si ipsi itidem rumpere per talionem velit, quaero, an efficere possit rumpendi pariter membri aequilibrium? In qua re primum ea difficultas est inexplicabilis.</TextUnit>
    <TextUnit id="3850" loc="20.1.16">Quid si membrum, inquit, alteri inprudens ruperit? Quod enim inprudentia factum est, retaliari per inprudentiam debet. Ictus quippe fortuitus et consultus non cadunt sub eiusdem talionis similitudinem. Quonam igitur modo inprudentem poterit imitari, qui in exequenda talione non licentiae ius habet, sed inprudentiae?</TextUnit>
    <TextUnit id="3851" loc="20.1.17">Sed et si prudens ruperit, nequaquam patietur aut altius se laedi aut latius. Quod cuimodi libra atque mensura caveri possit, non reperio.</TextUnit>
    <TextUnit id="3852" loc="20.1.18">Quin etiam, si quid plus erit aliterve conmissum, res fiet ridiculae atrocitatis, ut contraria actio mutuae talionis oriatur et adolescat infinita quaedam reciprocatio talionum.</TextUnit>
    <TextUnit id="3853" loc="20.1.19">Nam de inmanitate illa secandi partiendique humani corporis, si unus ob pecuniam debitam iudicatus addictusque sit pluribus, non libet  meminisse et piget dicere. Quid enim videri potest efferatius, quid ab hominis ingenio diversius quam quod membra inopis debitoris acerbissimo laniatu distrahebantur, sicuti nunc bona venum distrahuntur?</TextUnit>
    <TextUnit id="3854" loc="20.1.20">Tum Sex. Caecilius amplexus utraque manu Favorinum, Tu es, inquit, "unus profecto in nostra memoria non Graecae modo, sed Romanae quoque rei peritissimus. Quis enim philosophorum disciplinae suae leges tam scite atque docte callet quam leges tu nostras decemvirales percalluisti?</TextUnit>
    <TextUnit id="3855" loc="20.1.21">Sed, quaeso tecum tamen, degrediare paulisper curriculis istis disputationum vestrarum academicis omissoque studio, quicquid lubitum est arguendi tuendique, consideres gravius cuimodi sint ea quae reprehendisti,</TextUnit>
    <TextUnit id="3856" loc="20.1.22">nec ideo contemnas legum istarum antiquitates, quod plerisque ipse iam populus Romanus uti desiverit. Non enim profecto ignoras legum oportunitates et medellas pro temporum moribus et pro rerum publicarum generibus ac pro utilitatum praesentium rationibus proque vitiorum quibus medendum est fervoribus mutari atque flecti neque uno statu consistere, quin, ut facies caeli et maris, ita rerum atque fortunae tempestatibus varientur.</TextUnit>
    <TextUnit id="3857" loc="20.1.23">Quid salubrius visum est rogatione illa Stolonis iugerum de numero praefinito? Quid utilius plebisscito Voconio de coercendis mulierum hereditatibus? Quid tam necessarium existimatum est propulsandae civium luxuriae quam lex Licinia  et Fannia aliaeque item leges sumptuariae? Omnia tamen haec oblitterata et operta sunt civitatis opulentia quasi quibusdam fluctibus exaestuantis.</TextUnit>
    <TextUnit id="3858" loc="20.1.24">Sed cur tibi esse visa est inhumana lex omnium mea quidem sententia humanissima, quae iumentum dari iubet aegro aut seni in ius vocato?</TextUnit>
    <TextUnit id="3859" loc="20.1.25">Verba sunt haec de lege 'Si in ius vocat': ' Si morbus aevitasve vitium escit, qui in ius vocabit iumentum dato; si nolet,</TextUnit>
    <TextUnit id="3860" loc="20.1.26">arceram ne sternito.' An tu forte morbum appellari hic putas aegrotationem graver cum febri rapida et quercera, iumentumque dici pecus aliquod unicum tergo vehens? ac propterea minus fuisse humanum existumas aegrotum domi suae cubantem iumento inpositum in ius rapi?</TextUnit>
    <TextUnit id="3861" loc="20.1.27">Hoc, mi Favorine, nequaquam ita est. Nam morbus in lege ista non febriculosus neque nimium gravis, sed vitium aliquod inbecillitatis atque invalentiae demonstratur, non periculum vitae ostenditur. Ceteroqui morbum vehementiorem, vim graviter nocendi habenten, legum istarum scriptores alio in loco, non per se 'morbum,' sed 'morbum sonticum' appellant.</TextUnit>
    <TextUnit id="3862" loc="20.1.28">Iumentum quoque non id solum significat quod nunc dicitur, sed vectabulum etiam quod a iunctis pecoribus trahebatur; veteres nostri 'iumentum ' a 'iungendo' dixerunt.</TextUnit>
    <TextUnit id="3863" loc="20.1.29">'Arcera' autem vocabatur plaustrum tectum undique et munitum, quasi area  quaedam magna, vestimentis instrata, qua nimis aegri aut senes portari cubantes solebant.</TextUnit>
    <TextUnit id="3864" loc="20.1.30">Quaenam tibi igitur acerbitas esse visa est, quod in ius vocato paupertino homini vel inopi, qui aut pedibus forte aegris esset aut quo alio casu ingredi non quiret, plaustrum esse dandum censuerunt? neque insterni tamen delicate arceram iusserunt, quoniam satis esset invalido cuimodi vectabulum. Atque id fecerunt, ne causatio ista aegri corporis perpetuam vocationem daret fidem detractantibus iurisque actiones declinantibus; sed enim insubide.</TextUnit>
    <TextUnit id="3865" loc="20.1.31">"Iniurias factas quinque et viginti assibus sanxerunt. Non omnino omnes, mi Favorine, iniurias aere isto pauco diluerunt, tametsi haec ipsa paucitas assium grave pondus aeris fuit; nam librariis assibus in ea tempestate populus usus est.</TextUnit>
    <TextUnit id="3866" loc="20.1.32">Sed iniurias atrociores, ut de osse fracto, non liberis modo, verum etiam servis factas, inpensiore damno vindicaverunt, quibusdam autem iniuriis talionem quoque adposuerunt.</TextUnit>
    <TextUnit id="3867" loc="20.1.33">Quam quidem tu talionem, vir optime, iniquius paulo insectatus es ac ne consistere quidem dixisti lepida quadam sollertia verborum, quoniam talioni par non sit talio neque rumpi membrum facile possit ad alterius rupturae, ut ais tu, 'aequilibrium.'</TextUnit>
    <TextUnit id="3868" loc="20.1.34">Verumst, mi Favorine, talionem parissimam fieri difficillime. Sed decemviri minuere atque extinguere volentes huiuscemodi violentiam pulsandi atque laedendi talione, eo quoque metu coercendos esse  homines putaverunt neque eius qui membrum alteri rupisset et pacisci tamen de talione redimenda nollet tantam esse habendam rationem arbitrati sunt, ut an prudens inprudensne rupisset spectandum putarent aut talionem in eo vel ad amussim aequiperarent vel in librili perpenderent; sed potius eundem animum eundemque impetum in eadem parte corporis rumpenda, non eundem quoque casum exigi voluerunt, quoniam modus voluntatis praestari posset, casus ictus non posset.</TextUnit>
    <TextUnit id="3869" loc="20.1.35">"Quod si ita est ut dico, et ut ipse aequitatis habitus demonstrat, taliones illae tuae reciprocae argutiores profecto quam veriores fuerunt.</TextUnit>
    <TextUnit id="3870" loc="20.1.36">Sed quoniam acerbum quoque esse hoc genus poenae putas, quae, obsecro te, ista acerbitas est, si idem fiat in te quod tute in alio feceris? praesertim cum habeas facultatem paciscendi et non necesse sit pati talionem, nisi eam tu elegeris.</TextUnit>
    <TextUnit id="3871" loc="20.1.37">Quod edictum autem praetorum de aestimandis iniuriis probabilius esse existimas, nolo hoc ignores, hanc quoque ipsam talionem ad aestimationem iudicis redigi necessario solitam.</TextUnit>
    <TextUnit id="3872" loc="20.1.38">Nam si reus, qui depecisci noluerat, iudici talionem imperanti non parebat, aestimata lite iudex hominem pecuniae damnabat, atque ita, si reo et pactio gravis et acerba talio visa fuerat, severitas legis ad pecuniae multam redibat.</TextUnit>
    <TextUnit id="3873" loc="20.1.39">"Restat, ut ei quod de sectione partitioneque que corporis inmanissimum esse tibi visum est respondeam. Omnibus quidem virtutum generibus  exercendis colendisque populus Romanus e parva origine ad tantae amplitudinis instar emicuit, sed omnium maxime atque praecipue fidem coluit sanctamque habuit tam privatim quam publice.</TextUnit>
    <TextUnit id="3874" loc="20.1.40">Sic consules, clarissimos viros, hostibus confirmandae fidei publicae causa dedidit, sic clientem in fidem acceptum cariorem haberi quam propinquos tuendumque esse contra cognatos censuit, neque peius ullum facinus existimatum est quam si cui probaretur clientem divisui habuisse.</TextUnit>
    <TextUnit id="3875" loc="20.1.41">Hanc autem fidem maiores nostri non modo in officiorum vicibus, sed in negotiorum quoque contractibus sanxerunt maximeque in pecuniae mutuaticae usu atque commercio; adimi enim putaverunt subsidium hoc inopiae temporariae, quo communis omnium vita indiget, si perfidia debitorum sine gravi poena eluderet.</TextUnit>
    <TextUnit id="3876" loc="20.1.42">Confessi igitur aeris ac debiti iudicatis triginta dies sunt dati conquirendae pecuniae causa, quam dissolverent,</TextUnit>
    <TextUnit id="3877" loc="20.1.43">eosque dies decemviri 'iustos' appellaverunt, velut quoddam iustitium, id est iuris inter eos quasi interstitionem quandam et cessationem, quibus diebus nihil cum his agi iure posset.</TextUnit>
    <TextUnit id="3878" loc="20.1.44">Post deinde, nisi dissolverant, ad praetorem vocabantur et ab eo quibus erant iudicati addicebantur, nervo quoque aut compedibus vinciebantur.</TextUnit>
    <TextUnit id="3879" loc="20.1.45">Sic enim sunt, opinor, verba legis: 'Aeris confessi rebusque iure iudicatis triginta dies iusti sunto. Post deinde  manus iniectio esto, in ius ducito. Ni iudicatum facit aut quis endo eo in iure vindicit, secum ducito, vincito aut nervo aut compedibus. Quindecim pondo ne minore aut si volet maiore vincito. Si volet suo vivito. Ni suo vivit, qui eum vinctum habebit, libras farris endo dies dato. Si volet plus dato.'</TextUnit>
    <TextUnit id="3880" loc="20.1.46">Erat autem ius interea paciscendi ac, nisi pacti forent, habebantur in vinculis dies sexaginta.</TextUnit>
    <TextUnit id="3881" loc="20.1.47">Inter eos dies trinis nundinis continuis ad praetorem in comitium producebantur, quantaeque pecuniae iudicati essent praedicabatur. Tertiis autem nundinis capite poenas dabant aut trans Tiberim peregre venum ibant.</TextUnit>
    <TextUnit id="3882" loc="20.1.48">Sed eam capitis poenam sanciendae, sicuti dixi, fidei gratia horrificam atrocitatis ostentu novisque terroribus metuendam reddiderunt. Nam si plures forent, quibus reus esset iudicatus, secare, si vellent, atque partiri corpus addicti sibi hominis permiserunt.</TextUnit>
    <TextUnit id="3883" loc="20.1.49">Et quidem verba ipsa legis dicam, ne existimes invidiam me istam forte formidare: 'Tertiis,' inquit, 'nundinis partis secanto. Si plus minusve secuerunt, se fraude esto.'</TextUnit>
    <TextUnit id="3884" loc="20.1.50">Nihil profecto inmitius, nihil inmanius, nisi, ut re ipsa apparet, eo consilio tanta inmanitas poenae denuntiatast, ne ad  eam umquam perveniretur.</TextUnit>
    <TextUnit id="3885" loc="20.1.51">Addici namque nunc et vinciri multos videmus, quia vinculorum poenam deterrimi homines contemnunt,</TextUnit>
    <TextUnit id="3886" loc="20.1.52">dissectum esse antiquitus neminem equidem legi neque audivi, quoniam saevitia ista poenae contemni non quitast.</TextUnit>
    <TextUnit id="3887" loc="20.1.53">An putas, Favorine, si non illa etiam ex Duodecim Tabulis de testimoniis falsis poena abolevisset et si nunc quoque, ut antea, qui falsum testimonium dixisse convictus esset, e saxo Tarpeio deiceretur, mentituros fuisse pro testimonio tam multos quam videmus? Acerbitas plerumque ulciscendi maleficii bene atque caute vivendi disciplinast.</TextUnit>
    <TextUnit id="3888" loc="20.1.54">Historia de Metto Fufetio Albano nobis quoque, non admodum numero istiusmodi libros lectitantibus, ignota non est, qui, quoniam pactum atque condictum cum rege populi Romani perfide ruperat, binis quadrigis evinctus in diverse nitentibus laceratus est; novum atque asperum supplicium quis negat? sed, quid elegantissimus poeta dicat, vide:  at tu dictis, Albane, maneres.</TextUnit>
    <TextUnit id="3889" loc="20.1.55">Haec taliaque alia ubi Sextus Caecilius, omnibus qui aderant, ipso quoque Favorino adprobante atque laudante, disseruit, nuntiatum est Caesarem iam salutari, et separati sumus.</TextUnit>
    <TextUnit id="3890" loc="20.2.2arg">Vocabulum siticinum in M. Catonis oratione quid significet.</TextUnit>
    <TextUnit id="3891" loc="20.2.1">SITICINES scriptum est in oratione M. Catonis, quae scribitur Ne Imperium' sit Veteri, ubi Nouus Venerit. Siticines, intuit, et liticines et tubicines.</TextUnit>
    <TextUnit id="3892" loc="20.2.2">Sed Caesellius Vindex in Conmentariis Lectionum Antiquarum scire quidem se ait, liticines lituo cantare et tubicines tuba; quid istuc autem sit, quo siticines cantant, homo ingenuae veritatis scire sese negat.</TextUnit>
    <TextUnit id="3893" loc="20.2.3">Nos autem in Capitonis Atei Coniectaneis invenimus, siticines appellatos qui apud sitos canere soliti essent, hoc est vita functos et sepultos, eosque habuisse proprium genus tubae, qua canerent, a ceterorum tubicinum differens.</TextUnit>
    <TextUnit id="3894" loc="20.3.3arg">Quam ob causam L. Accius poeta in Pragmaticis sicinnistas nebuloso nomine esse dixerit.</TextUnit>
    <TextUnit id="3895" loc="20.3.1">Quos sicinistas vulgus dicit, qui rectius locuti sunt,sicinnistas littera n gemina dixerunt.</TextUnit>
    <TextUnit id="3896" loc="20.3.2">Sicinnium enim genus veteris saltationis fuit. Saltabundi autem canebant, quae nunc stantes canunt.</TextUnit>
    <TextUnit id="3897" loc="20.3.3">Posuit hoc verbum L. Accius poeta in Pragmaticis appellarique sicinnistas ait nebuloso nomine, credo propterea nebuloso, quod, sicinnium cur diceretur, obscurum esset.</TextUnit>
    <TextUnit id="3898" loc="20.4.4arg">Artificum scaenicorum studium amoremque inhonestum probrosumque esse; et super ea re verba Aristotelis philosophi adscripta.</TextUnit>
    <TextUnit id="3899" loc="20.4.1">COMOEDOS quispiam et tragoedos et tibicines dives adulescens, Tauri philosophi discipulus, ut liberos homines in deliciis atque in delectamentis habebat.</TextUnit>
    <TextUnit id="3900" loc="20.4.2">Id genus autem artifices Graece appellantur οἱ περὶ τὸν διόνυσον τεχνῖται.</TextUnit>
    <TextUnit id="3901" loc="20.4.3">Eum adulescentem Taurus a sodalitatibus convictuque hominum scaenicorum abducere volens, misit ei verba haec ex Aristotelis libro exscripta, qui προβλήματα ̓εγκύκλια inscriptus est,</TextUnit>
    <TextUnit id="3902" loc="20.4.4">iussitque uti ea cotidie lectitaret: διὰ τὶ οἱ διονυσιακοὶ τεχνῖται ὡς ἐπὶ τὸ πολὺ πονηροί εἰσιν; ἢ ὅτι ἥκιστα λόγου καὶ φιλοσοφίας κοινωνοῦσι διὰ τὸ περὶ τὰς ἀναγκαίας τέχνας τὸ πολὺ μέρος τοῦ βίου εἶναι, καὶ ὅτι ἐν ἀκρασίαις τὸν πολὺν χρόνον εἰσίν, ὁτὲ δὲ ἐν ἀποριαις; ἀμφότερα δὲ φαυλότητος παρασκευαστικά.</TextUnit>
    <TextUnit id="3903" loc="20.5.5arg">Exempla epistularum Alexandri regis et Aristotelis philosophi, ita uti sunt edita; eaque in lingua Latinam versa.</TextUnit>
    <TextUnit id="3904" loc="20.5.1">COMMENTATIONUM suarum artiumque quas discipulis tradebat Aristoteles philosophus, regis Alexandri magister, duas species habuisse dicitur. Alia erant, quae nominabat ἐξωτερικά, alia, quae  appellabat ἀκροατικά.</TextUnit>
    <TextUnit id="3905" loc="20.5.35">̓εξωτερικά dicebantur, quae ad rhetoricas meditationes facultatemque argutiarum civiliumque rerum notitiam conducebant, ἀκροατικά autem vocabantur,</TextUnit>
    <TextUnit id="3906" loc="20.5.3">in quibus philosophia remotior subtiliorque agitabatur quaeque ad naturae contemplationes disceptationesve dialecticas pertinebant.</TextUnit>
    <TextUnit id="3907" loc="20.5.4">Huic disciplinae, quam dixi, ἀκροατικῇ tempus exercendae dabat in Lycio matutinum nec ad eam quemquam temere admittebat, nisi quorum ante ingenium et eruditionis elementa atque in discendo studium laboremque explorasset.</TextUnit>
    <TextUnit id="3908" loc="20.5.5">Illas vero exotericas auditiones exercitiumque dicendi eodem in loco vesperi faciebat easque vulgo iuvenibus sine dilectu praebebat, atque eum δειλινὸν περίπατον appellabat, ilium alterum supra ἐωθινόν; utroque enim tempore ambulans disserebat.</TextUnit>
    <TextUnit id="3909" loc="20.5.6">Libros quoque suos, earum omnium rerum conmentarios, seorsum divisit, ut alii exoterici dicerentur, partim acroatici.</TextUnit>
    <TextUnit id="3910" loc="20.5.7">Eos libros generis acroatici cum in vulgus ab eo editos rex Alexander cognovisset atque ea tempestate armis exercitam omnem prope Asiam teneret regemque ipsum Darium proeliis et victoriis urgeret, in illis tamen tantis negotiis litteras ad Aristotelem misit, non eum recte fecisse, quod disciplinas acroaticas, quibus ab eo ipse eruditus  foret, libris foras editis involgasset:</TextUnit>
    <TextUnit id="3911" loc="20.5.8">Nam qua, inquit, alia re praestare ceteris poterimus, si ea quae ex te accepimus omnium prosus fient communia? Quippe ego doctrina anteire malim quam copiis atque opulentiis.</TextUnit>
    <TextUnit id="3912" loc="20.5.9">Rescripsit ei Aristoteles ad hanc sententiam: Acroaticos libros, quos editos quereris et non proinde ut arcana absconditos, neque editos scito esse neque non editos, quoniam his solis cognobiles erunt, qui nos audiverunt.</TextUnit>
    <TextUnit id="3913" loc="20.5.10">Exempla utrarumque litterarum sumpta ex Andronici philosophi libro subdidi; amavi prosus in utriusque epistula brevitatis elegantissimae filum tenuissimum:  ̓αλέξανδρος ̓αριστοτέλει εὖ πράττειν.</TextUnit>
    <TextUnit id="3914" loc="20.5.11">οὐκ ὀρθῶς ἐποίησας, ἐκδοὺς τοὺς ἀκροατικοὺς τῶν λόγων: τίνι γὰρ δὴ διοίσομεν ἡμεῖς τῶν ἄλλων, εἰ καθ' οὓς ἐπαιδεύθημεν λόγους, οὗτοι πάντων ἔσονται κοινοί; ἐγὼ δὲ βουλοίμην ἂν ταῖς περὶ τὰ ἄριστα ἐμπειράαις ἢ ταῖς δυνάμεσιν διαφέρειν. ἔρρωσο. ̓αριστοτέλης βασιλεῖ ̓αλεξάνδρῳ εὖ πράττειν.</TextUnit>
    <TextUnit id="3915" loc="20.5.12">̓́εγραψάς μοι περὶ τῶν ἀκροατικῶν λόγων, οἰόμενος δεῖν αὐτοὺς φυλάττειν ἐν ἀπορρήτοις. ἴσθι οὖν αὐτοὺς καὶ ἐκδεδομένους καὶ μὴ ἐκδεδομένους: ξυνετοὶ γάρ εἰσιν μόνοις τοῖς ἡμῶν ἀκούσασιν. ἔρρωσο, ̓αλέξανδρε βασιλεῦ.</TextUnit>
    <TextUnit id="3916" loc="20.5.13">Hoc ego verbum ξυνετοὶ γὰρ εἰσιν quaerens uno itidem verbo dicere, aliud non repperi quam quod est scriptum a M. Catone in sexta Origine: Itaque ego, inquit, cognobiliorem cognitionem esse arbitror.</TextUnit>
    <TextUnit id="3917" loc="20.6.6arg">Quaesitum atque tractatum utrumn siet rectius dicere habeo curam vestri, an vestrum.</TextUnit>
    <TextUnit id="3918" loc="20.6.1">PERCONTABAR Apollinarem Sulpicium, cum eum Romae adulescentulus sectarer, qua ratione diceretur habeo curam vestri aut misereor vestri et iste casus vestri eo in loco quem videretur habere casum rectum.</TextUnit>
    <TextUnit id="3919" loc="20.6.2">Is hic mihi ita respondit: Quaeris, inquit, ex me, quod mihi quoque est iamdiu in perpetua quaestione. Videtur enim non 'vestri' oportere dici, sed 'vestrum,' sicuti Graeci locuntur: ἐπιμελοῦμαι ὑμῶν, κήδομαι ὑμῶν, in quo loco ὑμῶν aptius 'vestrum' dicitur quam 'vestri' et habet casum nominandi, quem tu 'rectum' appellasti, 'vos.'</TextUnit>
    <TextUnit id="3920" loc="20.6.3">Invenio tamen, inquit, "non paucis in locis 'nostri' atque 'vestri' dictum, non 'nostrum' aut ' vestrum.' L. Sulla Rerum Gestarum libro secundo: 'Quod si fieri potest, ut etiam nunc nostri vobis in mentem veniat, nosque magis dignos creditis quibus civibus quam hostibus utamini quique pro vobis potius quam contra vos pugnemus, neque nostro neque maiorum nostrorum inmmerito nobis id continget.'</TextUnit>
    <TextUnit id="3921" loc="20.6.4">Terentius in Phormione:   Ita plérique ingenió sumus omnes, nóstri nosmet paénitet.</TextUnit>
    <TextUnit id="3922" loc="20.6.5">Afranius in togata:  Nescío qui nostri míseritust tandém deus.</TextUnit>
    <TextUnit id="3923" loc="20.6.6">Et Laberius in Necyomantia:  Dum diútius retinétur, nostri oblitus est.</TextUnit>
    <TextUnit id="3924" loc="20.6.7">Dubium porro, inquit, non est, quin eodem haec omnia casu dicantur: 'nostri paenitet,' 'nostri oblitus est,' nostri misertus est,' quo dicitur: 'mei paenitet,' 'mei misertus est,' 'mei oblitus est.'</TextUnit>
    <TextUnit id="3925" loc="20.6.8">'Mei' autem casus interrogandi est, quem 'genetivum' grammatici vocant, et ab eo declinatur, quod est 'ego'; huius deinde plurativum est 'nos.' 'Tui' aeque declinatur ab eo, quod est 'tu'; huius itidem plurativum est 'vos.'</TextUnit>
    <TextUnit id="3926" loc="20.6.9">Sic namque Plautus declinavit in Pseudulo in hisce versibus:  Si ex té tacente fíeri possem cértior, Ere, quaé miseriae té tam misere mácerent, Duorúm labori ego hóminum parsissém lubens: Mei té rogandi et tís respondendí mihi. Mei' enim Plautus hoc in loco non ab eo dixit, quod est 'meus,' sed ab eo, quod est 'ego.'</TextUnit>
    <TextUnit id="3927" loc="20.6.10">Itaque si dicere velis 'patrem mei' pro 'patrem meum,' quo Graeci modo τὸν πατέρα μου dicunt, inusitate quidem, sed recte profecto eaque ratione dices, qua Plautus dixit 'labori mei' pro 'labori meo.'</TextUnit>
    <TextUnit id="3928" loc="20.6.11">Haec autem ipsa ratio est in numero plurativo, qua Gracchus 'misereri vestrum' dixit et qua M. Cicero 'contentio  vestrum' et contentione nostrum' dixit quaque item ratione Quadrigarius in Annali undevicesimo verba haec posuit: 'C. Mari, ecquando te nostrum et reipublicae miserebitur!' Cur igitur Terentius 'paenitet nostri,' non 'nostrum,' et Afranius 'nostri miseritus est, ' non 'nostrum'?</TextUnit>
    <TextUnit id="3929" loc="20.6.35">Nihil hercle, inquit, mihi de ista re in mentem venit, nisi auctoritas quaedam vetustatis non nimis anxie neque superstitiose loquentis. Nam sicuti multifariam scriptum est ' vestrorum' pro' vestrum,' ut in Plauti Mustellaria in hoc versu:  Vérum illud esse máxima párs vestrorum intéllegit, cum vellet 'maxima pars' dicere ' vestrum,' ita nonnumquam 'vestri' quoquc dictum est pro ' vestrum.'</TextUnit>
    <TextUnit id="3930" loc="20.6.13">Sed procul dubio qui rectissime loqui volet ' vestrum' potius dixerit quam ' vestri.'</TextUnit>
    <TextUnit id="3931" loc="20.6.14">Et idcirco inportunissime, inquit, fecerunt, qui in plerisque Sallusti exemplaribus scripturam istam sincerissimam corruperunt. Nam cum ita in Catilina scriptum esset: 'Saepe maiores vestrum miseriti plebis Romanae,' 'vestrum' obleverunt et 'vestri' superscripserunt. Ex quo in plures libros mendae istius indoles manavit.</TextUnit>
    <TextUnit id="3932" loc="20.6.15">Haec memini mihi Apollinarem dicere, eaque tunc ipsa, ita ut dicta fuerant, notavi.</TextUnit>
    <TextUnit id="3933" loc="20.7.7arg">Quam diversae Graecorum sint sententiae super numero Niobae filiorum.</TextUnit>
    <TextUnit id="3934" loc="20.7.1">MIRA et prope adeo ridicula diversitas fabulae apud Graecos poetas deprenditur super numero Niobae filiorum.</TextUnit>
    <TextUnit id="3935" loc="20.7.2">Nam Homerus pueros puellasque eius bis senos dicit fuisse, Euripides bis septenos, Sappho bis novenos, Bacchylides et Pindarus bis denos, quidam alii scriptores tres fuisse solos dixerunt.</TextUnit>
    <TextUnit id="3936" loc="20.8.8arg">De his quae habere συμπτωσίαν videntur cum luna iuvenescente ac senescente.</TextUnit>
    <TextUnit id="3937" loc="20.8.1">ANNIANUS poeta in fundo suo, quem in agro Falisco possidebat, agitare erat solitus vindemiam hilare atque amoeniter.</TextUnit>
    <TextUnit id="3938" loc="20.8.2">Ad eos dies me et quosdam item alios familiaris vocavit.</TextUnit>
    <TextUnit id="3939" loc="20.8.3">Ibi tum cenantibus nobis magnus ostrearum numerus Roma missus est. Quae cum adpositae fuissent et multae quidem, sed inuberes macriusculaeque essent: Luna, inquit Annianus, nunc videlicet senescit; ea re ostrea quoque, sicuti quaedam alia, tenuis exsuctaque est.</TextUnit>
    <TextUnit id="3940" loc="20.8.4">Cum quaereremus quae alia item senescente luna tabescerent, Nonne Lucilium, inquit, nostrum meministis dicere:   Luna alit ostrea et implet echinos, muribus fibras Et iecur addit?</TextUnit>
    <TextUnit id="3941" loc="20.8.5">Eadem autem ipsa quae crescente luna gliscunt, deficiente contra defiunt.</TextUnit>
    <TextUnit id="3942" loc="20.8.6">Aelurorum quoque oculi ad easdem vices lunae aut ampliores fiunt aut minores.</TextUnit>
    <TextUnit id="3943" loc="20.8.7">Id etiam, inquit, 'multo mirandum est magis, quod apud Plutarchum in quarto In Hesiodum Commentario legi: 'Cepetum revirescit et congerminat decedente luna, contra autem inarescit adolescente. Eam causam esse dicunt sacerdotes Aegyptii, cur Pelusiotae cepe non edint, quia solum olerum omnium contra lunae augmenta atque damna vices minuendi et augendi habeat contrarias.'"</TextUnit>
    <TextUnit id="3944" loc="20.9.9arg">Qualibus verbis delectari solitus sit Antonius Iulianus, positis in mimiambis Cn. Matii; et quid significet M. Cato in oratione quam scripsit de innocentia sua, cum ita dictitat: numquam vestimenta a populo poposci.</TextUnit>
    <TextUnit id="3945" loc="20.9.1">Delectari mulcerique aures suas dicebat Antonius Iulianus figmentis verborum novis Cn. Matii, hominis eruditi,</TextUnit>
    <TextUnit id="3946" loc="20.9.2">qualia haec quoque essent, quae scripta ab eo in Mimiambis memorabat:  Sinuque amicam refice frigidam caldo, Columbulatim labra conserens labris.  Item id quoque iucunde lepideque fictum dictitabat:</TextUnit>
    <TextUnit id="3947" loc="20.9.3">Iam tonsiles tapetes ebrii fuco, Quos concha purpura imbuens venenavit</TextUnit>
    <TextUnit id="3948" loc="20.10.10arg">Quid vocabulum ex iure manuni consertum signiticet.</TextUnit>
    <TextUnit id="3949" loc="20.10.1">Ex iure manum consertum verba sunt ex antiquis actionibus, quae, cum lege agitur et vindiciae contenduntur, dici nunc quoque apud praetorem solent.</TextUnit>
    <TextUnit id="3950" loc="20.10.2">Rogavi ego Romae grammaticum, celebri hominem fama et multo nomine, quid haec verba essent. Tum ille me despiciens: Aut erras, inquit, adulescens, aut ludis; rem enim doceo grammaticam, non ius respondeo; si quid igitur ex Vergilio, Plauto, Ennio quaerere habes, quaeras licet.</TextUnit>
    <TextUnit id="3951" loc="20.10.3">Ex Ennio ergo, inquam, est, magister, quod quaero.</TextUnit>
    <TextUnit id="3952" loc="20.10.4">Ennius enim verbis hisce usus est. Cumque ille demiratus aliena haec esse a poetis et haud usquam inveniri in carminibus Ennii diceret, tum ego hos versus ex octavo Annali absentes dixi, nam forte eos tamquam insigniter praeter alios factos  Pellitur e medio sapientia, vi geritur res; Spernitur orator bonus, horridus miles amatur.  Haut doctis dictis certantes nec maledictis, Miscent inter sese inimicitiam agitantes. Non ex iure manum consertum, sed magis ferro Rem repetunt regnumque petunt, vadunt solida vi.</TextUnit>
    <TextUnit id="3953" loc="20.10.5">Cum hos ego versus Ennianos dixissem, Credo, inquit grammaticus, iam tibi. Sed tu velim credas mihi, Quintum Ennium didicisse hoc non ex poeticae litteris, set ex iuris aliquo perito. Eas igitur tu quoque, inquit, et discas unde Ennius didicit.</TextUnit>
    <TextUnit id="3954" loc="20.10.6">Usus consilio sum magistri, quod docere ipse debuerat a quo discerem praetermonstrantis. Itaque id quod ex iureconsultis quodque ex libris eorum didici inferendum his commentariis existimavi, quoniam in medio rerum et hominum vitam qui colunt ignorare non oportet verba actionum civilium celebriora.</TextUnit>
    <TextUnit id="3955" loc="20.10.7">Manum conserere Nam de qua re disceptatur in iure in re praesenti, sive ager sive quid aliud est, cum adversario simul manu prendere et in ea re sollemnibus verbis vindicare, id est vindicia.</TextUnit>
    <TextUnit id="3956" loc="20.10.8">Correptio manus in re atque in loco praesenti apud praetorem ex Duodecim Tabulis fiebat, in quibus ita scriptum est: Si qui in iure manum conserunt.</TextUnit>
    <TextUnit id="3957" loc="20.10.9">Sed postquam praetores, propagatis Italiae finibus, satis iurisdictionis negotiis occupati, proficisci vindiciarum dicendarum causa ad  longinquas res gravabantur, institutum est contra Duodecim Tabulas tacito consensus, ut litigantes non in iure apud praetorem manum consererent, sed ex iure manum consertum vocarent, id est alter alterum ex iure ad conserendam manum in rem de qua ageretur vocaret atque profecti simul in agrum de quo litigabatur, terrae aliquid ex eo, uti unam glebam, in ius in urbem ad praetorem deferrent et in ea gleba, tamquam in toto agro, vindicarent.</TextUnit>
    <TextUnit id="3958" loc="20.10.10">Idcirco Ennius significare volens gestum, non, ut ad praetorem solitum est, legitimis actionibus neque ex iure manum consertum, sed bello ferroque et vera vi atque solida rem repeti dixit; quod videtur dixisse, conferens vim illam civilem et festucariam, quae verbo diceretur, non quae manu fieret, cum vi bellica et cruenta.</TextUnit>
    <TextUnit id="3959" loc="20.11.11arg">Quid sit sculuae verbum positum apud M. Varronem.</TextUnit>
    <TextUnit id="3960" loc="20.11.1">P. LAVINI liber est non incuriose factus. Is inscriptus est De verbis Sordidis.</TextUnit>
    <TextUnit id="3961" loc="20.11.2">In eo scripsit sculnam vulgo dici, quasi seculnam; quem qui elegantius, inquit, loquuntur 'sequestrem' appellant.</TextUnit>
    <TextUnit id="3962" loc="20.11.3">Utrumque vocabulum a sequendo factum est, quod eius qui electus sit utraque pars fidem  sequatur.</TextUnit>
    <TextUnit id="3963" loc="20.11.4">Sculnam autem scriptum esse in Logistorico M. Varronis, qui inscribitur Catus, idem Lavinius in eodem libro admonet.</TextUnit>
    <TextUnit id="3964" loc="20.11.5">Sed quod apud sequestrem depositum erat, sequestro positum per adverbium dicebant. Cato De Ptolomaeo contra Thermum:Per deos immortalis, nolite vos atque</TextUnit>
  </Text>
</TessDocument>
