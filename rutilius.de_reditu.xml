<?xml version="1.0" encoding="UTF-8"?>
<TessDocument id="rutilius.de_reditu">
  <Metadata>
    <Author>rutilius</Author>
    <Display>De Reditu</Display>
    <Abbr>rutil. de red.</Abbr>
    <Lang>la</Lang>
    <Prose>0</Prose>
    <PrintSource/>
    <DigitalSourceDisplay/>
    <DigitalSourceURL/>
    <AddedBy/>
    <URI/>
  </Metadata>
  <Parts><Part id="1"><Display>Book 1</Display><MaskLower>0</MaskLower><MaskUpper>643</MaskUpper><LocusLower>1.1</LocusLower><LocusUpper>1.644</LocusUpper></Part><Part id="2"><Display>Book 2</Display><MaskLower>644</MaskLower><MaskUpper>711</MaskUpper><LocusLower>2.1</LocusLower><LocusUpper>2.68</LocusUpper></Part></Parts><Text>
    <TextUnit id="0" loc="1.1">Velocem potius reditum mirabere, lector,</TextUnit>
    <TextUnit id="1" loc="1.2">tam cito Romuleis posse carere bonis.</TextUnit>
    <TextUnit id="2" loc="1.3">Quid longum toto Romam venerantibus aevo!</TextUnit>
    <TextUnit id="3" loc="1.4">Nil umquam longum est, quod sine fine placet.</TextUnit>
    <TextUnit id="4" loc="1.5">O quantum et quotiens possum numerare beatos,</TextUnit>
    <TextUnit id="5" loc="1.6">nasci felici qui meruere solo,</TextUnit>
    <TextUnit id="6" loc="1.7">qui Romanorum procerum generosa propago</TextUnit>
    <TextUnit id="7" loc="1.8">ingenitum cumulant urbis honore decus!</TextUnit>
    <TextUnit id="8" loc="1.9">Semina virtutum demissa et tradita caelo</TextUnit>
    <TextUnit id="9" loc="1.10">non potuere aliis dignius esse locis.</TextUnit>
    <TextUnit id="10" loc="1.11">Felices etiam, qui proxima munera primis</TextUnit>
    <TextUnit id="11" loc="1.12">sortiti Latias optinuere domos!</TextUnit>
    <TextUnit id="12" loc="1.13">Relligiosa patet peregrinae curia laudi</TextUnit>
    <TextUnit id="13" loc="1.14">nec putat externos, quos decet esse suos;</TextUnit>
    <TextUnit id="14" loc="1.15">ordinis imperio collegarumque fruuntur</TextUnit>
    <TextUnit id="15" loc="1.16">et partem genii, quem venerantur, habent,</TextUnit>
    <TextUnit id="16" loc="1.17">quale per aetherios mundani verticis axes</TextUnit>
    <TextUnit id="17" loc="1.18">concilium summi credimus esse dei.</TextUnit>
    <TextUnit id="18" loc="1.19">At mea dilectis fortuna revellitur oris</TextUnit>
    <TextUnit id="19" loc="1.20">indigenamque suum Gallica rura vocant,</TextUnit>
    <TextUnit id="20" loc="1.21">illa quidem longis nimium deformia bellis,</TextUnit>
    <TextUnit id="21" loc="1.22">sed quam grata minus, tam miseranda magis;</TextUnit>
    <TextUnit id="22" loc="1.23">securos levius crimen contemnere cives,</TextUnit>
    <TextUnit id="23" loc="1.24">privatam repetunt publica damna fidem.</TextUnit>
    <TextUnit id="24" loc="1.25">Praesentes lacrimas tectis debemus avitis;</TextUnit>
    <TextUnit id="25" loc="1.26">prodest admonitus saepe dolore labor,</TextUnit>
    <TextUnit id="26" loc="1.27">nec fas ulterius longas nescire ruinas,</TextUnit>
    <TextUnit id="27" loc="1.28">quas mora suspensae multiplicavit opis.</TextUnit>
    <TextUnit id="28" loc="1.29">Iam tempus laceris post saeva incendia fundis</TextUnit>
    <TextUnit id="29" loc="1.30">vel pastorales aedificare casas.</TextUnit>
    <TextUnit id="30" loc="1.31">Ipsi quin etiam fontes si mittere vocem</TextUnit>
    <TextUnit id="31" loc="1.32">ipsaque si possent arbuta nostra loqui,</TextUnit>
    <TextUnit id="32" loc="1.33">cessantem iustis poterant urgere querelis</TextUnit>
    <TextUnit id="33" loc="1.34">et desideriis addere vela meis.</TextUnit>
    <TextUnit id="34" loc="1.35">Iamiam laxatis carae complexibus urbis</TextUnit>
    <TextUnit id="35" loc="1.36">vincimur, et serum vix toleramus iter.</TextUnit>
    <TextUnit id="36" loc="1.37">Electum pelagus, quoniam terrena viarum</TextUnit>
    <TextUnit id="37" loc="1.38">plana madent fluviis, cautibus alta rigent;</TextUnit>
    <TextUnit id="38" loc="1.39">postquam Tuscus ager postquamque Aurelius agger</TextUnit>
    <TextUnit id="39" loc="1.40">perpessus Geticas ense vel igne manus</TextUnit>
    <TextUnit id="40" loc="1.41">non silvas domibus, non flumina ponte cohercet,</TextUnit>
    <TextUnit id="41" loc="1.42">incerto satius credere vela mari.</TextUnit>
    <TextUnit id="42" loc="1.43">Crebra reliquendis infigimus oscula portis.</TextUnit>
    <TextUnit id="43" loc="1.44">Inviti superant limina sacra pedes.</TextUnit>
    <TextUnit id="44" loc="1.45">Oramus veniam lacrimis, et laude litamus,</TextUnit>
    <TextUnit id="45" loc="1.46">in quantum fletus currere verba sinit:</TextUnit>
    <TextUnit id="46" loc="1.47">•Exaudi, regina tui pulcherrima mundi,</TextUnit>
    <TextUnit id="47" loc="1.48">inter sidereos, Roma, recepta polos,</TextUnit>
    <TextUnit id="48" loc="1.49">exaudi, genetrix hominum genetrixque deorum;</TextUnit>
    <TextUnit id="49" loc="1.50">non procul a caelo per tua templa sumus.</TextUnit>
    <TextUnit id="50" loc="1.51">Te canimus semperque, sinent dum fata, canemus;</TextUnit>
    <TextUnit id="51" loc="1.52">sospes nemo potest immemor esse tui.</TextUnit>
    <TextUnit id="52" loc="1.53">Obruerint citius scelerata oblivia solem</TextUnit>
    <TextUnit id="53" loc="1.54">quam tuus e nostro corde recedat honos.</TextUnit>
    <TextUnit id="54" loc="1.55">Nam solis radiis aequalia munera tendis,</TextUnit>
    <TextUnit id="55" loc="1.56">qua circumfusus fluctuat Oceanus;</TextUnit>
    <TextUnit id="56" loc="1.57">volvitur ipse tibi, qui continet omnia, Phoebus</TextUnit>
    <TextUnit id="57" loc="1.58">eque tuis ortos in tua condit equos;</TextUnit>
    <TextUnit id="58" loc="1.59">te non flammigeris Libye tardavit arenis,</TextUnit>
    <TextUnit id="59" loc="1.60">non armata suo reppulit ursa gelu:</TextUnit>
    <TextUnit id="60" loc="1.61">Quantum vitalis natura tetendit in axes,</TextUnit>
    <TextUnit id="61" loc="1.62">tantum virtuti pervia terrae tuae.</TextUnit>
    <TextUnit id="62" loc="1.63">Fecisti patriam diversis gentibus unam;</TextUnit>
    <TextUnit id="63" loc="1.64">profuit iniustis te dominante capi;</TextUnit>
    <TextUnit id="64" loc="1.65">dumque offers victis proprii consortia iuris,</TextUnit>
    <TextUnit id="65" loc="1.66">Urbem fecisti, quod prius orbis erat.</TextUnit>
    <TextUnit id="66" loc="1.67">Auctores generis Venerem Martemque fatemur,</TextUnit>
    <TextUnit id="67" loc="1.68">Aeneadum matrem Romulidumque patrem;</TextUnit>
    <TextUnit id="68" loc="1.69">mitigat armatas victrix clementia vires,</TextUnit>
    <TextUnit id="69" loc="1.70">convenit in mores nomen utrumque tuos;</TextUnit>
    <TextUnit id="70" loc="1.71">hinc tibi certandi bona parcendique voluptas,</TextUnit>
    <TextUnit id="71" loc="1.72">quos timuit superat, quos superavit amat.</TextUnit>
    <TextUnit id="72" loc="1.73">Inventrix oleae colitur vinique repertor</TextUnit>
    <TextUnit id="73" loc="1.74">et qui primus humo pressit aratra puer,</TextUnit>
    <TextUnit id="74" loc="1.75">aras Paeoniam meruit medicina per artem,</TextUnit>
    <TextUnit id="75" loc="1.76">factus et Alcides nobilitate deus:</TextUnit>
    <TextUnit id="76" loc="1.77">Tu quoque, legiferis mundum complexa triumphis</TextUnit>
    <TextUnit id="77" loc="1.78">foedere communi vivere cuncta facis;</TextUnit>
    <TextUnit id="78" loc="1.79">te, dea, te celebrat Romanus ubique recessus</TextUnit>
    <TextUnit id="79" loc="1.80">pacificoque gerit libera colla iugo.</TextUnit>
    <TextUnit id="80" loc="1.81">Omnia perpetuos quae servant sidera motus</TextUnit>
    <TextUnit id="81" loc="1.82">nullum viderunt pulchrius imperium.</TextUnit>
    <TextUnit id="82" loc="1.83">Quid simile Assyriis conectere contigit armis?</TextUnit>
    <TextUnit id="83" loc="1.84">Medi finitimos condomuere suos,</TextUnit>
    <TextUnit id="84" loc="1.85">magni Parthorum reges Macetumque tyranni</TextUnit>
    <TextUnit id="85" loc="1.86">mutua per varias iura dedere vices.</TextUnit>
    <TextUnit id="86" loc="1.87">Nec tibi nascenti plures animaeque manusque,</TextUnit>
    <TextUnit id="87" loc="1.88">sed plus consilii iudiciique fuit.</TextUnit>
    <TextUnit id="88" loc="1.89">Iustis bellorum causis nec pace superba</TextUnit>
    <TextUnit id="89" loc="1.90">nobilis ad summas gloria venit opes:</TextUnit>
    <TextUnit id="90" loc="1.91">Quod regnas minus est quam quod regnare mereris,</TextUnit>
    <TextUnit id="91" loc="1.92">excedis factis grandia fata tuis.</TextUnit>
    <TextUnit id="92" loc="1.93">Percensere labor densis decora alta trophaeis,</TextUnit>
    <TextUnit id="93" loc="1.94">ut si quis stellas pernumerare velit,</TextUnit>
    <TextUnit id="94" loc="1.95">confunduntque vagos delubra micantia visus:</TextUnit>
    <TextUnit id="95" loc="1.96">Ipsos crediderim sic habitare deos.</TextUnit>
    <TextUnit id="96" loc="1.97">Quid loquar aerio pendentes fornice rivos,</TextUnit>
    <TextUnit id="97" loc="1.98">qua vix imbriferas tolleret Iris aquas;</TextUnit>
    <TextUnit id="98" loc="1.99">Hos potius dicas crevisse in sidera montes;</TextUnit>
    <TextUnit id="99" loc="1.100">tale giganteum Graecia laudat opus?</TextUnit>
    <TextUnit id="100" loc="1.101">Intercepta tuis conduntur flumina muris;</TextUnit>
    <TextUnit id="101" loc="1.102">consumunt totos celsa lavacra lacus,</TextUnit>
    <TextUnit id="102" loc="1.103">nec minus et propriis celebrantur roscida venis</TextUnit>
    <TextUnit id="103" loc="1.104">totaque nativo moenia fonte sonant;</TextUnit>
    <TextUnit id="104" loc="1.105">frigidus aestivas hinc temperat halitus auras</TextUnit>
    <TextUnit id="105" loc="1.106">innocuamque levat purior unda sitim.</TextUnit>
    <TextUnit id="106" loc="1.107">Nempe tibi subitus calidarum gurges aquarum</TextUnit>
    <TextUnit id="107" loc="1.108">rupit Tarpeias hoste premente vias;</TextUnit>
    <TextUnit id="108" loc="1.109">si foret aeternus, casum fortasse putarem:</TextUnit>
    <TextUnit id="109" loc="1.110">Auxilio fluxit qui rediturus erat.</TextUnit>
    <TextUnit id="110" loc="1.111">Quid loquar inclusas inter laquearia silvas,</TextUnit>
    <TextUnit id="111" loc="1.112">vernula quae vario carmine ludit avis.</TextUnit>
    <TextUnit id="112" loc="1.113">Vere tuo numquam mulceri desinit annus</TextUnit>
    <TextUnit id="113" loc="1.114">deliciasque tuas victa tuetur hiems.</TextUnit>
    <TextUnit id="114" loc="1.115">Erige crinales lauros seniumque sacrati</TextUnit>
    <TextUnit id="115" loc="1.116">verticis in virides, Roma, refinge comas;</TextUnit>
    <TextUnit id="116" loc="1.117">aurea turrigero radient diademata cono</TextUnit>
    <TextUnit id="117" loc="1.118">perpetuosque ignes aureus umbo vomat.</TextUnit>
    <TextUnit id="118" loc="1.119">Abscondat tristem deleta iniuria casum;</TextUnit>
    <TextUnit id="119" loc="1.120">contemptus solidet vulnera clausa dolor.</TextUnit>
    <TextUnit id="120" loc="1.121">Adversis solemne tuis sperare secunda,</TextUnit>
    <TextUnit id="121" loc="1.122">exemplo caeli ditia damna subis.</TextUnit>
    <TextUnit id="122" loc="1.123">Astrorum flammae renovant occasibus ortus,</TextUnit>
    <TextUnit id="123" loc="1.124">lunam finiri cernis, ut incipiat.</TextUnit>
    <TextUnit id="124" loc="1.125">Victoris Brenni non distulit Allia poenam,</TextUnit>
    <TextUnit id="125" loc="1.126">Samnis servitio foedera saeva luit,</TextUnit>
    <TextUnit id="126" loc="1.127">post multas Pyrrhum clades superata fugasti,</TextUnit>
    <TextUnit id="127" loc="1.128">flevit successus Hannibal ipse suos:</TextUnit>
    <TextUnit id="128" loc="1.129">Quae mergi nequeunt, nisu maiore resurgunt</TextUnit>
    <TextUnit id="129" loc="1.130">exiliuntque imis altius acta vadis,</TextUnit>
    <TextUnit id="130" loc="1.131">utque novas vires fax inclinata resumit,</TextUnit>
    <TextUnit id="131" loc="1.132">clarior ex humili sorte superna petis.</TextUnit>
    <TextUnit id="132" loc="1.133">Porrige victuras Romana in saecula leges</TextUnit>
    <TextUnit id="133" loc="1.134">solaque fatales non vereare colos,</TextUnit>
    <TextUnit id="134" loc="1.135">quamvis sedecies denis et mille peractis</TextUnit>
    <TextUnit id="135" loc="1.136">annus praeterea iam tibi nonus eat;</TextUnit>
    <TextUnit id="136" loc="1.137">quae restant, nullis obnoxia tempora metis,</TextUnit>
    <TextUnit id="137" loc="1.138">dum stabunt terrae, dum polus astra feret;</TextUnit>
    <TextUnit id="138" loc="1.139">illud te reparat, quod cetera regna resolvit:</TextUnit>
    <TextUnit id="139" loc="1.140">Ordo renascendi est crescere posse malis.</TextUnit>
    <TextUnit id="140" loc="1.141">Ergo age sacrilegae tandem cadat hostia gentis,</TextUnit>
    <TextUnit id="141" loc="1.142">submittant trepidi perfida colla Getae,</TextUnit>
    <TextUnit id="142" loc="1.143">ditia pacatae dent vectigalia terrae,</TextUnit>
    <TextUnit id="143" loc="1.144">impleat augustos barbara praeda sinus;</TextUnit>
    <TextUnit id="144" loc="1.145">aeternum tibi Rhenus aret, tibi Nilus inundet,</TextUnit>
    <TextUnit id="145" loc="1.146">altricemque suam fertilis orbis alat;</TextUnit>
    <TextUnit id="146" loc="1.147">quin et fecundas tibi conferat Africa messes</TextUnit>
    <TextUnit id="147" loc="1.148">sole suo dives, sed magis imbre tuo.</TextUnit>
    <TextUnit id="148" loc="1.149">Interea et Latiis consurgant horrea sulcis</TextUnit>
    <TextUnit id="149" loc="1.150">pinguiaque Hesperio nectare prela fluant.</TextUnit>
    <TextUnit id="150" loc="1.151">Ipse triumphali redimitus arundine Thybris</TextUnit>
    <TextUnit id="151" loc="1.152">Romuleis famulas usibus aptet aquas</TextUnit>
    <TextUnit id="152" loc="1.153">atque opulenta tibi placidis commercia ripis</TextUnit>
    <TextUnit id="153" loc="1.154">devehat hinc ruris, subvehat inde maris.</TextUnit>
    <TextUnit id="154" loc="1.155">Pande precor gemino pacatum Castore pontum,</TextUnit>
    <TextUnit id="155" loc="1.156">temperet aequoream dux Cytherea viam,</TextUnit>
    <TextUnit id="156" loc="1.157">si non displicui, regerem cum iura Quirini,</TextUnit>
    <TextUnit id="157" loc="1.158">si colui sanctos consuluique patres.</TextUnit>
    <TextUnit id="158" loc="1.159">Nam quod nulla meum strinxerunt crimina ferrum,</TextUnit>
    <TextUnit id="159" loc="1.160">non sit praefecti gloria, sed populi.</TextUnit>
    <TextUnit id="160" loc="1.161">Sive datur patriis vitam componere terris</TextUnit>
    <TextUnit id="161" loc="1.162">sive oculis umquam restituere meis,</TextUnit>
    <TextUnit id="162" loc="1.163">fortunatus agam votoque beatior omni,</TextUnit>
    <TextUnit id="163" loc="1.164">semper digneris si meminisse mei.•</TextUnit>
    <TextUnit id="164" loc="1.165">His dictis iter arripimus; comitantur amici;</TextUnit>
    <TextUnit id="165" loc="1.166">dicere non possunt lumina sicca •vale•.</TextUnit>
    <TextUnit id="166" loc="1.167">Iamque aliis Romam redeuntibus haeret eunti</TextUnit>
    <TextUnit id="167" loc="1.168">Rufius, Albini gloria viva patris,</TextUnit>
    <TextUnit id="168" loc="1.169">qui Volusi antiquo derivat stemmate nomen</TextUnit>
    <TextUnit id="169" loc="1.170">et reges Rutulos teste Marone refert.</TextUnit>
    <TextUnit id="170" loc="1.171">Huius facundae commissa palatia linguae;</TextUnit>
    <TextUnit id="171" loc="1.172">primaevus meruit principis ore loqui;</TextUnit>
    <TextUnit id="172" loc="1.173">rexerat ante puer populos pro consule Poenos;</TextUnit>
    <TextUnit id="173" loc="1.174">aequalis Tyriis terror amorque fuit;</TextUnit>
    <TextUnit id="174" loc="1.175">sedula promisit summos instantia fasces:</TextUnit>
    <TextUnit id="175" loc="1.176">Si fas est meritis fidere, consul erit.</TextUnit>
    <TextUnit id="176" loc="1.177">Invitum tristis tandem remeare coegi;</TextUnit>
    <TextUnit id="177" loc="1.178">corpore divisos mens tamen una tenet.</TextUnit>
    <TextUnit id="178" loc="1.179">Tum demum ad naves gradior, qua fronte bicorni</TextUnit>
    <TextUnit id="179" loc="1.180">dividuus Tiberis dexteriora secat</TextUnit>
    <TextUnit id="180" loc="1.181">laevus inaccessis fluvius vitatur arenis,</TextUnit>
    <TextUnit id="181" loc="1.182">hospitis Aeneae gloria sola manet.</TextUnit>
    <TextUnit id="182" loc="1.183">Et iam nocturnis spatium laxaverat horis</TextUnit>
    <TextUnit id="183" loc="1.184">Phoebus chelarum palliodore polo.</TextUnit>
    <TextUnit id="184" loc="1.185">Cunctamur tentare salum portuque sedemus</TextUnit>
    <TextUnit id="185" loc="1.186">nec piget oppositis otia ferre moris,</TextUnit>
    <TextUnit id="186" loc="1.187">occidua infido dum saevit gurgite Plias</TextUnit>
    <TextUnit id="187" loc="1.188">dumque procellosi temporis ira cadit.</TextUnit>
    <TextUnit id="188" loc="1.189">Respectare iuvat vicinam saepius urbem</TextUnit>
    <TextUnit id="189" loc="1.190">et montes visu deficiente sequi;</TextUnit>
    <TextUnit id="190" loc="1.191">quaque duces, oculi grata regione fruuntur,</TextUnit>
    <TextUnit id="191" loc="1.192">dum se quod cupiunt cernere posse putant;</TextUnit>
    <TextUnit id="192" loc="1.193">nec locus ille mihi cognoscitur indice fumo,</TextUnit>
    <TextUnit id="193" loc="1.194">qui dominas arces et caput orbis habet</TextUnit>
    <TextUnit id="194" loc="1.195">(quamquam signa levis fumi commendat Homerus,</TextUnit>
    <TextUnit id="195" loc="1.196">dilecto quotiens surgit in astra solo),</TextUnit>
    <TextUnit id="196" loc="1.197">sed caeli plaga candidior tractusque serenus</TextUnit>
    <TextUnit id="197" loc="1.198">signat septenis culmina clara iugis.</TextUnit>
    <TextUnit id="198" loc="1.199">Illic perpetui soles, atque ipse videtur,</TextUnit>
    <TextUnit id="199" loc="1.200">quem sibi Roma facit, purior esse dies.</TextUnit>
    <TextUnit id="200" loc="1.201">Saepius attonitae resonant circensibus aures;</TextUnit>
    <TextUnit id="201" loc="1.202">nuntiat accensus plena theatra favor;</TextUnit>
    <TextUnit id="202" loc="1.203">pulsato notae redduntur ab aethere voces,</TextUnit>
    <TextUnit id="203" loc="1.204">vel quia perveniunt vel quia fingit amor.</TextUnit>
    <TextUnit id="204" loc="1.205">Explorata fides pelagi ter quinque diebus,</TextUnit>
    <TextUnit id="205" loc="1.206">dum melior lunae fideret aura novae.</TextUnit>
    <TextUnit id="206" loc="1.207">Tum discessurus studiis urbique remitto</TextUnit>
    <TextUnit id="207" loc="1.208">Palladium, generis spemque decusque mei;</TextUnit>
    <TextUnit id="208" loc="1.209">facundus iuvenis Gallorum nuper ab arvis</TextUnit>
    <TextUnit id="209" loc="1.210">missus Romani discere iura fori.</TextUnit>
    <TextUnit id="210" loc="1.211">Ille meae secum dulcissima vincula curae</TextUnit>
    <TextUnit id="211" loc="1.212">filius affectu, stirpe propinquus habet.</TextUnit>
    <TextUnit id="212" loc="1.213">Cuius Aremoricas pater Exuperantius oras</TextUnit>
    <TextUnit id="213" loc="1.214">nunc postliminium pacis amare docet;</TextUnit>
    <TextUnit id="214" loc="1.215">leges restituit libertatemque reducit</TextUnit>
    <TextUnit id="215" loc="1.216">et servos famulis non sinit esse suis.</TextUnit>
    <TextUnit id="216" loc="1.217">Solvimus aurorae dubio, quo tempore primum</TextUnit>
    <TextUnit id="217" loc="1.218">agnosci patitur redditus arva color.</TextUnit>
    <TextUnit id="218" loc="1.219">Progredimur parvis per littora proxima cymbis,</TextUnit>
    <TextUnit id="219" loc="1.220">quorum perfugio crebra pateret humus.</TextUnit>
    <TextUnit id="220" loc="1.221">Aestivos penetrent oneraria carbasa fluctus,</TextUnit>
    <TextUnit id="221" loc="1.222">tutior autumnus mobilitate fugae.</TextUnit>
    <TextUnit id="222" loc="1.223">Alsia praelegitur tellus Pyrgique recedunt,</TextUnit>
    <TextUnit id="223" loc="1.224">nunc villae grandes, oppida parva prius.</TextUnit>
    <TextUnit id="224" loc="1.225">Iam Caeretanos demonstrat navita fines:</TextUnit>
    <TextUnit id="225" loc="1.226">Aevo deposuit nomen Agylla vetus.</TextUnit>
    <TextUnit id="226" loc="1.227">Stringimus expugnatum et fluctu et tempore Castrum;</TextUnit>
    <TextUnit id="227" loc="1.228">index semiruti porta vetusta loci.</TextUnit>
    <TextUnit id="228" loc="1.229">Praesidet exigui formatus imagine saxi</TextUnit>
    <TextUnit id="229" loc="1.230">qui pastorali cornua fronte gerit.</TextUnit>
    <TextUnit id="230" loc="1.231">Multa licet priscum nomen deleverit aetas,</TextUnit>
    <TextUnit id="231" loc="1.232">hoc Inui Castrum fama fuisse putat,</TextUnit>
    <TextUnit id="232" loc="1.233">seu Pan Tyrrhenis mutavit Maenala silvis</TextUnit>
    <TextUnit id="233" loc="1.234">sive sinus patrios incola Faunus init;</TextUnit>
    <TextUnit id="234" loc="1.235">dum renovat largo mortalia semina fetu,</TextUnit>
    <TextUnit id="235" loc="1.236">fingitur in Venerem pronior esse deus.</TextUnit>
    <TextUnit id="236" loc="1.237">Ad Centumcellas forti defleximus austro;</TextUnit>
    <TextUnit id="237" loc="1.238">tranquilla puppes in statione sedent.</TextUnit>
    <TextUnit id="238" loc="1.239">Molibus aequoreum concluditur amphitheatrum,</TextUnit>
    <TextUnit id="239" loc="1.240">angustosque aditus insula facta tegit;</TextUnit>
    <TextUnit id="240" loc="1.241">attollit geminas turres bifidoque meatu</TextUnit>
    <TextUnit id="241" loc="1.242">faucibus artatis pandit utrumque latus.</TextUnit>
    <TextUnit id="242" loc="1.243">Nec posuisse satis laxo navalia portu,</TextUnit>
    <TextUnit id="243" loc="1.244">ne vaga vel tutas ventilet aura rates:</TextUnit>
    <TextUnit id="244" loc="1.245">Interior medias sinus invitatus in aedes</TextUnit>
    <TextUnit id="245" loc="1.246">instabilem fixis aera nescit aquis,</TextUnit>
    <TextUnit id="246" loc="1.247">qualis in Euboicis captiva natatibus unda</TextUnit>
    <TextUnit id="247" loc="1.248">sustinet alterno bracchia lenta sono.</TextUnit>
    <TextUnit id="248" loc="1.249">Nosse iuvat tauri dictas de nomine thermas,</TextUnit>
    <TextUnit id="249" loc="1.250">nec mora difficilis milibus ire tribus.</TextUnit>
    <TextUnit id="250" loc="1.251">Non illic gustu latices vitiantur amaro</TextUnit>
    <TextUnit id="251" loc="1.252">lymphaque fumifico sulphure tincta calet:</TextUnit>
    <TextUnit id="252" loc="1.253">Purus odor mollisque sapor dubitare lavantem</TextUnit>
    <TextUnit id="253" loc="1.254">cogit, qua melius parte petantur aquae.</TextUnit>
    <TextUnit id="254" loc="1.255">Credere si dignum famae, flagrantia taurus</TextUnit>
    <TextUnit id="255" loc="1.256">investigato fonte lavacra dedit,</TextUnit>
    <TextUnit id="256" loc="1.257">ut solet excussis pugnam praeludere glebis,</TextUnit>
    <TextUnit id="257" loc="1.258">stipite cum rigido cornua prona terit,</TextUnit>
    <TextUnit id="258" loc="1.259">sive deus faciem mentitus et arma iuvenci,</TextUnit>
    <TextUnit id="259" loc="1.260">noluit ardentis dona latere soli,</TextUnit>
    <TextUnit id="260" loc="1.261">qualis Agenorei rapturus gaudia furti</TextUnit>
    <TextUnit id="261" loc="1.262">per freta virgineum sollicitavit onus.</TextUnit>
    <TextUnit id="262" loc="1.263">Ardua non solos deceant miracula Graios.</TextUnit>
    <TextUnit id="263" loc="1.264">Auctorem pecudem fons Heliconis habet:</TextUnit>
    <TextUnit id="264" loc="1.265">Elicitas simili credamus origine nymphas.</TextUnit>
    <TextUnit id="265" loc="1.266">Musarum latices ungula fodit equi:</TextUnit>
    <TextUnit id="266" loc="1.267">Haec quoque Pieriis spiracula comparat antris</TextUnit>
    <TextUnit id="267" loc="1.268">carmine Messalae nobilitatus ager,</TextUnit>
    <TextUnit id="268" loc="1.269">intrantemque capit discedentemque moratur</TextUnit>
    <TextUnit id="269" loc="1.270">postibus adfixum dulce poema sacris;</TextUnit>
    <TextUnit id="270" loc="1.271">hic est qui primo seriem de consule ducit,</TextUnit>
    <TextUnit id="271" loc="1.272">usque ad Publicolas si redeamus avos;</TextUnit>
    <TextUnit id="272" loc="1.273">hic et praefecti nutu praetoria rexit,</TextUnit>
    <TextUnit id="273" loc="1.274">sed menti et linguae gloria maior inest;</TextUnit>
    <TextUnit id="274" loc="1.275">hic docuit, qualem poscat facundia sedem:</TextUnit>
    <TextUnit id="275" loc="1.276">Ut bonus esse velit, quisque disertus erit.</TextUnit>
    <TextUnit id="276" loc="1.277">Roscida puniceo fulsere crepuscula caelo:</TextUnit>
    <TextUnit id="277" loc="1.278">Pandimus obliquo lintea flexa sinu.</TextUnit>
    <TextUnit id="278" loc="1.279">Paulisper litus fugimus Munione vadosum:</TextUnit>
    <TextUnit id="279" loc="1.280">Suspecto trepidant ostia parva salo.</TextUnit>
    <TextUnit id="280" loc="1.281">Inde Graviscarum fastigia rara videmus,</TextUnit>
    <TextUnit id="281" loc="1.282">quas premit aestivae saepe paludis odor;</TextUnit>
    <TextUnit id="282" loc="1.283">sed nemorosa viret densis vicinia lucis</TextUnit>
    <TextUnit id="283" loc="1.284">pineaque extremis fluctuat umbra fretis.</TextUnit>
    <TextUnit id="284" loc="1.285">Cernimus antiquas nullo custode ruinas</TextUnit>
    <TextUnit id="285" loc="1.286">et desolatae moenia foeda Cosae.</TextUnit>
    <TextUnit id="286" loc="1.287">Ridiculam cladis pudet inter seria causam</TextUnit>
    <TextUnit id="287" loc="1.288">promere, sed risum dissimulare piget:</TextUnit>
    <TextUnit id="288" loc="1.289">Dicuntur cives quondam migrare coacti</TextUnit>
    <TextUnit id="289" loc="1.290">muribus infestos deseruisse lares;</TextUnit>
    <TextUnit id="290" loc="1.291">credere maluerim Pygmaeae damna cohortis</TextUnit>
    <TextUnit id="291" loc="1.292">et coniuratos in sua bella grues.</TextUnit>
    <TextUnit id="292" loc="1.293">Haud procul hinc petitur signatus ab Hercule portus.</TextUnit>
    <TextUnit id="293" loc="1.294">Vergentem sequitur mollior aura diem.</TextUnit>
    <TextUnit id="294" loc="1.295">Inter castrorum vestigia sermo retexit</TextUnit>
    <TextUnit id="295" loc="1.296">Sardoam Lepido praecipitante fugam;</TextUnit>
    <TextUnit id="296" loc="1.297">littore namque Cosae cognatos depulit hostes</TextUnit>
    <TextUnit id="297" loc="1.298">virtutem Catuli Roma secuta ducis.</TextUnit>
    <TextUnit id="298" loc="1.299">Ille tamen Lepidus peior, civilibus armis</TextUnit>
    <TextUnit id="299" loc="1.300">qui gessit sociis impia bella tribus,</TextUnit>
    <TextUnit id="300" loc="1.301">qui libertatem Mutinensi Marte receptam</TextUnit>
    <TextUnit id="301" loc="1.302">obruit auxiliis urbe pavente novis.</TextUnit>
    <TextUnit id="302" loc="1.303">Insidias paci moliri tertius ausus</TextUnit>
    <TextUnit id="303" loc="1.304">tristibus excepit congrua facta reis.</TextUnit>
    <TextUnit id="304" loc="1.305">Quartus Caesareo dum vult inrepere regno,</TextUnit>
    <TextUnit id="305" loc="1.306">incesti poenam solvit adulterii.</TextUnit>
    <TextUnit id="306" loc="1.307">Nunc quoque - sed melius de nostris fama queretur;</TextUnit>
    <TextUnit id="307" loc="1.308">Iudex posteritas semina dira notet.</TextUnit>
    <TextUnit id="308" loc="1.309">nominibus certos credam decurrere mores?</TextUnit>
    <TextUnit id="309" loc="1.310">Moribus an potius nomina certa dari?</TextUnit>
    <TextUnit id="310" loc="1.311">Quidquid id est, mirus Latiis annalibus ordo,</TextUnit>
    <TextUnit id="311" loc="1.312">quod Lepidum totiens reccidit ense malum.</TextUnit>
    <TextUnit id="312" loc="1.313">Necdum decessis pelagos permittimur umbris;</TextUnit>
    <TextUnit id="313" loc="1.314">natus vicino vertice ventus adest.</TextUnit>
    <TextUnit id="314" loc="1.315">Tenditur in medias mons Argentarius undas</TextUnit>
    <TextUnit id="315" loc="1.316">ancipitique iugo caerula curva premit -</TextUnit>
    <TextUnit id="316" loc="1.317">transversos colles bis ternis milibus artat,</TextUnit>
    <TextUnit id="317" loc="1.318">circuitu ponti ter duodena patet -</TextUnit>
    <TextUnit id="318" loc="1.319">qualis per geminos fluctus Ephyreius Isthmos</TextUnit>
    <TextUnit id="319" loc="1.320">Ionias bimari littore findit aquas.</TextUnit>
    <TextUnit id="320" loc="1.321">Vix circumvehimur sparsae dispendia rupis,</TextUnit>
    <TextUnit id="321" loc="1.322">nec sinuosa gravi cura labore caret;</TextUnit>
    <TextUnit id="322" loc="1.323">mutantur totiens vario spiramina flexu:</TextUnit>
    <TextUnit id="323" loc="1.324">quae modo profuerant vela, repente nocent.</TextUnit>
    <TextUnit id="324" loc="1.325">Eminus Igilii silvosa cacumina miror,</TextUnit>
    <TextUnit id="325" loc="1.326">quam fraudare nefas laudis honore suae.</TextUnit>
    <TextUnit id="326" loc="1.327">Haec proprios nuper tutata est insula saltus</TextUnit>
    <TextUnit id="327" loc="1.328">sive loci ingenio seu domini genio,</TextUnit>
    <TextUnit id="328" loc="1.329">gurgite cum modico victricibus obstitit armis</TextUnit>
    <TextUnit id="329" loc="1.330">tamquam longinquo dissociata mari;</TextUnit>
    <TextUnit id="330" loc="1.331">haec multos lacera suscepit ab urbe fugatos,</TextUnit>
    <TextUnit id="331" loc="1.332">hic fessis posito certa timore salus,</TextUnit>
    <TextUnit id="332" loc="1.333">plurima terreno populaverat aequora bello</TextUnit>
    <TextUnit id="333" loc="1.334">contra naturam classe timendus eques:</TextUnit>
    <TextUnit id="334" loc="1.335">Unum mira fides vario discrimine portum</TextUnit>
    <TextUnit id="335" loc="1.336">tam prope Romanis, tam procul esse Getis.</TextUnit>
    <TextUnit id="336" loc="1.337">Tangimus Umbronem; non est ignobile flumen,</TextUnit>
    <TextUnit id="337" loc="1.338">quod tuto trepidas excipit ore rates:</TextUnit>
    <TextUnit id="338" loc="1.339">Tam facilis pronis semper patet alveus undis,</TextUnit>
    <TextUnit id="339" loc="1.340">in pontum quotiens saeva procella ruit.</TextUnit>
    <TextUnit id="340" loc="1.341">Hic ego tranquillae volui succedere ripae,</TextUnit>
    <TextUnit id="341" loc="1.342">sed nautas avidos longius ire sequor.</TextUnit>
    <TextUnit id="342" loc="1.343">Sic festinantem ventusque diesque reliquit:</TextUnit>
    <TextUnit id="343" loc="1.344">Nec proferre pedem nec revocare licet.</TextUnit>
    <TextUnit id="344" loc="1.345">Littorea noctis requiem metamur arena;</TextUnit>
    <TextUnit id="345" loc="1.346">dat vespertinos myrtea silva focos.</TextUnit>
    <TextUnit id="346" loc="1.347">Parvula subiectis facimus tentoria remis,</TextUnit>
    <TextUnit id="347" loc="1.348">transversus subito culmine contus erat.</TextUnit>
    <TextUnit id="348" loc="1.349">Lux aderat: Tonsis progressi stare videmur,</TextUnit>
    <TextUnit id="349" loc="1.350">sed cursum prorae terra relicta probat.</TextUnit>
    <TextUnit id="350" loc="1.351">Occurrit Chalybum memorabilis Ilva metallis,</TextUnit>
    <TextUnit id="351" loc="1.352">qua nihil uberius Norica gleba tulit;</TextUnit>
    <TextUnit id="352" loc="1.353">non Biturix largo potior strictura camino</TextUnit>
    <TextUnit id="353" loc="1.354">nec quae Sardonico cespite massa fluit;</TextUnit>
    <TextUnit id="354" loc="1.355">plus confert populis ferri fecunda creatrix</TextUnit>
    <TextUnit id="355" loc="1.356">quam Tartesiaci glarea fulva Tagi.</TextUnit>
    <TextUnit id="356" loc="1.357">Materies vitiis aurum letale parandis,</TextUnit>
    <TextUnit id="357" loc="1.358">auri caecus amor ducit in omne nefas,</TextUnit>
    <TextUnit id="358" loc="1.359">aurea legitimas expugnant munera taedas</TextUnit>
    <TextUnit id="359" loc="1.360">virgineosque sinus aureus imber emit,</TextUnit>
    <TextUnit id="360" loc="1.361">auro victa fides munitas decipit urbes,</TextUnit>
    <TextUnit id="361" loc="1.362">auri flagitiis ambitus ipse furit.</TextUnit>
    <TextUnit id="362" loc="1.363">At contra ferro squalentia rura coluntur,</TextUnit>
    <TextUnit id="363" loc="1.364">ferro vivendi prima reperta via est;</TextUnit>
    <TextUnit id="364" loc="1.365">saecula semideum, ferrati nescia Martis</TextUnit>
    <TextUnit id="365" loc="1.366">pugnis crudeles sustinuere feras:</TextUnit>
    <TextUnit id="366" loc="1.367">Humanis manibus non sufficit usus inermis,</TextUnit>
    <TextUnit id="367" loc="1.368">si non sint aliae ferrea tela manus.</TextUnit>
    <TextUnit id="368" loc="1.369">His mecum pigri solabar taedia venti,</TextUnit>
    <TextUnit id="369" loc="1.370">dum resonat variis vile celeuma modis.</TextUnit>
    <TextUnit id="370" loc="1.371">Lassatum cohibet vicina Faleria cursum,</TextUnit>
    <TextUnit id="371" loc="1.372">quamquam vix medium Phoebus haberet iter;</TextUnit>
    <TextUnit id="372" loc="1.373">et tum forte hilares per compita rustica pagi</TextUnit>
    <TextUnit id="373" loc="1.374">mulcebant sacris pectora fessa iocis;</TextUnit>
    <TextUnit id="374" loc="1.375">illo quippe die tandem revocatus Osiris</TextUnit>
    <TextUnit id="375" loc="1.376">excitat in fruges germina laeta novas.</TextUnit>
    <TextUnit id="376" loc="1.377">Egressi villam petimus lucoque vagamur:</TextUnit>
    <TextUnit id="377" loc="1.378">Stagna placent saepto deliciosa vado;</TextUnit>
    <TextUnit id="378" loc="1.379">ludere lascivos intra vivaria pisces</TextUnit>
    <TextUnit id="379" loc="1.380">gurgitis inclusi laxior unda sinit.</TextUnit>
    <TextUnit id="380" loc="1.381">Sed male pensavit requiem stationis amoenae</TextUnit>
    <TextUnit id="381" loc="1.382">hospite conductor durior Antiphate</TextUnit>
    <TextUnit id="382" loc="1.383">(namque loci querulus curam Iudaeus agebat,</TextUnit>
    <TextUnit id="383" loc="1.384">humanis animal dissociale cibis);</TextUnit>
    <TextUnit id="384" loc="1.385">vexatos frutices, pulsatas imputat algas</TextUnit>
    <TextUnit id="385" loc="1.386">damnaque libatae grandia clamat aquae.</TextUnit>
    <TextUnit id="386" loc="1.387">Reddimus obscenae convicia debita genti,</TextUnit>
    <TextUnit id="387" loc="1.388">quae genitale caput propudiosa metit,</TextUnit>
    <TextUnit id="388" loc="1.389">radix stultitiae, cui frigida sabbata cordi,</TextUnit>
    <TextUnit id="389" loc="1.390">sed cor frigidius relligione sua;</TextUnit>
    <TextUnit id="390" loc="1.391">septima quaeque dies turpi damnata veterno,</TextUnit>
    <TextUnit id="391" loc="1.392">tamquam lassati mollis imago dei.</TextUnit>
    <TextUnit id="392" loc="1.393">Cetera mendacis deliramenta catastae</TextUnit>
    <TextUnit id="393" loc="1.394">nec pueros omnes credere posse reor.</TextUnit>
    <TextUnit id="394" loc="1.395">Atque utinam numquam Iudaea subacta fuisset</TextUnit>
    <TextUnit id="395" loc="1.396">Pompeii bellis imperioque Titi.</TextUnit>
    <TextUnit id="396" loc="1.397">Latius excisae pestis contagia serpunt</TextUnit>
    <TextUnit id="397" loc="1.398">victoresque suos natio victa premit.</TextUnit>
    <TextUnit id="398" loc="1.399">Adversus surgit Boreas, sed nos quoque remis</TextUnit>
    <TextUnit id="399" loc="1.400">surgere certamus, cum tegit astra dies.</TextUnit>
    <TextUnit id="400" loc="1.401">Proxima securum reserat Populonia litus,</TextUnit>
    <TextUnit id="401" loc="1.402">qua naturalem ducit in arva sinum.</TextUnit>
    <TextUnit id="402" loc="1.403">Non illic positas extollit in aethera moles</TextUnit>
    <TextUnit id="403" loc="1.404">lumine nocturno conspicienda Pharos,</TextUnit>
    <TextUnit id="404" loc="1.405">sed speculam validae rupis sortita vetustas,</TextUnit>
    <TextUnit id="405" loc="1.406">qua fluctus domitos arduus urget apex,</TextUnit>
    <TextUnit id="406" loc="1.407">castellum geminos hominum fundavit in usus,</TextUnit>
    <TextUnit id="407" loc="1.408">praesidium terris indiciumque fretis.</TextUnit>
    <TextUnit id="408" loc="1.409">Agnosci nequeunt aevi monumenta prioris,</TextUnit>
    <TextUnit id="409" loc="1.410">grandia consumpsit moenia tempus edax;</TextUnit>
    <TextUnit id="410" loc="1.411">sola manent interceptis vestigia muris,</TextUnit>
    <TextUnit id="411" loc="1.412">ruderibus latis tecta sepulta iacent.</TextUnit>
    <TextUnit id="412" loc="1.413">Non indignemur mortalia corpora solvi:</TextUnit>
    <TextUnit id="413" loc="1.414">Cernimus exemplis oppida posse mori.</TextUnit>
    <TextUnit id="414" loc="1.415">Laetior hic nostras crebrescit fama per aures -</TextUnit>
    <TextUnit id="415" loc="1.416">consilium Romam paene redire fuit -,</TextUnit>
    <TextUnit id="416" loc="1.417">hic praefecturam sacrae cognoscimus urbis</TextUnit>
    <TextUnit id="417" loc="1.418">delatam meritis, dulcis amice, tuis.</TextUnit>
    <TextUnit id="418" loc="1.419">Optarem verum complecti carmine nomen,</TextUnit>
    <TextUnit id="419" loc="1.420">sed quosdam refugit regula dura pedes:</TextUnit>
    <TextUnit id="420" loc="1.421">Cognomen versu veneror, carissime Rufi;</TextUnit>
    <TextUnit id="421" loc="1.422">illo te dudum pagina nostra canit.</TextUnit>
    <TextUnit id="422" loc="1.423">Festa dies pridemque meos dignata penates</TextUnit>
    <TextUnit id="423" loc="1.424">poste coronato vota secunda colat,</TextUnit>
    <TextUnit id="424" loc="1.425">exornent virides communia gaudia rami;</TextUnit>
    <TextUnit id="425" loc="1.426">provecta est animae portio magna meae.</TextUnit>
    <TextUnit id="426" loc="1.427">Sic mihi, sic potius placeat geminata potestas:</TextUnit>
    <TextUnit id="427" loc="1.428">Per quem malueram, rursus honore fruor.</TextUnit>
    <TextUnit id="428" loc="1.429">Currere curamus velis aquilone reverso,</TextUnit>
    <TextUnit id="429" loc="1.430">cum primum roseo fulsit Eous equo.</TextUnit>
    <TextUnit id="430" loc="1.431">Incipit obscuros ostendere Corsica montes</TextUnit>
    <TextUnit id="431" loc="1.432">nubiferumque caput concolor umbra levat:</TextUnit>
    <TextUnit id="432" loc="1.433">Sic dubitanda solet gracili vanescere cornu</TextUnit>
    <TextUnit id="433" loc="1.434">defessisque oculis luna reperta latet.</TextUnit>
    <TextUnit id="434" loc="1.435">Haec ponti brevitas auxit mendacia famae:</TextUnit>
    <TextUnit id="435" loc="1.436">Armentale ferunt quippe natasse pecus,</TextUnit>
    <TextUnit id="436" loc="1.437">tempore Cyrnaeas quo primum venit in oras</TextUnit>
    <TextUnit id="437" loc="1.438">forte secuta vagum femina Corsa bovem.</TextUnit>
    <TextUnit id="438" loc="1.439">Processu pelagi iam se Capraria tollit;</TextUnit>
    <TextUnit id="439" loc="1.440">squalet lucifugis insula plena viris.</TextUnit>
    <TextUnit id="440" loc="1.441">Ipsi se monachos Graio cognomine dicunt,</TextUnit>
    <TextUnit id="441" loc="1.442">quod soli nullo vivere teste volunt.</TextUnit>
    <TextUnit id="442" loc="1.443">Munera fortunae metuunt, dum damna verentur.</TextUnit>
    <TextUnit id="443" loc="1.444">Quisquam sponte miser, ne miser esse queat?</TextUnit>
    <TextUnit id="444" loc="1.445">Quaenam perversi rabies tam stulta cerebri,</TextUnit>
    <TextUnit id="445" loc="1.446">dum mala formides, nec bona posse pati?</TextUnit>
    <TextUnit id="446" loc="1.447">Sive suas repetunt factorum ergastula poenas,</TextUnit>
    <TextUnit id="447" loc="1.448">tristia seu nigro viscera felle tument.</TextUnit>
    <TextUnit id="448" loc="1.449">Sic nimiae bilis morbum assignavit Homerus</TextUnit>
    <TextUnit id="449" loc="1.450">Bellerophonteis sollicitudinibus;</TextUnit>
    <TextUnit id="450" loc="1.451">nam iuveni offenso saevi post tela doloris</TextUnit>
    <TextUnit id="451" loc="1.452">dicitur humanum displicuisse genus.</TextUnit>
    <TextUnit id="452" loc="1.453">In Volaterranum, vero Vada nomine, tractum</TextUnit>
    <TextUnit id="453" loc="1.454">ingressus dubii tramitis alta lego.</TextUnit>
    <TextUnit id="454" loc="1.455">Despectat prorae custos clavumque sequentem</TextUnit>
    <TextUnit id="455" loc="1.456">dirigit et puppim voce monente regit.</TextUnit>
    <TextUnit id="456" loc="1.457">Incertas gemina discriminat arbore fauces</TextUnit>
    <TextUnit id="457" loc="1.458">defixasque offert limes uterque sudes.</TextUnit>
    <TextUnit id="458" loc="1.459">Illis proceras mos est adnectere lauros</TextUnit>
    <TextUnit id="459" loc="1.460">conspicuas ramis et fruticante coma,</TextUnit>
    <TextUnit id="460" loc="1.461">ut praebente viam densi symplegade limi</TextUnit>
    <TextUnit id="461" loc="1.462">servet inoffensas semita clara notas.</TextUnit>
    <TextUnit id="462" loc="1.463">Illic me rapidus consistere corus adegit,</TextUnit>
    <TextUnit id="463" loc="1.464">qualis silvarum frangere lustra solet.</TextUnit>
    <TextUnit id="464" loc="1.465">Vix tuti domibus saevos toleravimus imbres;</TextUnit>
    <TextUnit id="465" loc="1.466">Albini patuit proxima villa mei;</TextUnit>
    <TextUnit id="466" loc="1.467">namque meus, quem Roma meo subiunxit honori,</TextUnit>
    <TextUnit id="467" loc="1.468">per quem iura meae continuata togae;</TextUnit>
    <TextUnit id="468" loc="1.469">non exspectatos pensavit laudibus annos,</TextUnit>
    <TextUnit id="469" loc="1.470">vitae flore puer, sed gravitate senex;</TextUnit>
    <TextUnit id="470" loc="1.471">mutua germanos iunxit reverentia mores</TextUnit>
    <TextUnit id="471" loc="1.472">et favor alternis crevit amicitiis;</TextUnit>
    <TextUnit id="472" loc="1.473">praetulit ille meas, cum vincere posset, habenas,</TextUnit>
    <TextUnit id="473" loc="1.474">at decessoris maior amore fuit.</TextUnit>
    <TextUnit id="474" loc="1.475">Subiectas villae vacat aspectare Salinas;</TextUnit>
    <TextUnit id="475" loc="1.476">namque hoc censetur nomine salsa palus,</TextUnit>
    <TextUnit id="476" loc="1.477">qua mare terrenis declive canalibus intrat</TextUnit>
    <TextUnit id="477" loc="1.478">multifidosque lacus parvula fossa rigat.</TextUnit>
    <TextUnit id="478" loc="1.479">Ast ubi flagrantes admonuit Sirius ignes,</TextUnit>
    <TextUnit id="479" loc="1.480">cum pallent herbae, cum sitit omnis ager,</TextUnit>
    <TextUnit id="480" loc="1.481">tum cataractarum claustris excluditur aequor,</TextUnit>
    <TextUnit id="481" loc="1.482">ut fixos latices torrida duret humus.</TextUnit>
    <TextUnit id="482" loc="1.483">Concipiunt acrem nativa coagula Phoebum</TextUnit>
    <TextUnit id="483" loc="1.484">et gravis aestivo crusta calore coit,</TextUnit>
    <TextUnit id="484" loc="1.485">haud aliter quam cum glacie riget horridus Hister</TextUnit>
    <TextUnit id="485" loc="1.486">grandiaque adstricto flumine plaustra vehit.</TextUnit>
    <TextUnit id="486" loc="1.487">Rimetur solitus naturae expendere causas</TextUnit>
    <TextUnit id="487" loc="1.488">inque pari dispar fomite quaerat opus:</TextUnit>
    <TextUnit id="488" loc="1.489">Vincta fluenta gelu conspecto sole liquescunt</TextUnit>
    <TextUnit id="489" loc="1.490">et rursus liquidae sole gelantur aquae.</TextUnit>
    <TextUnit id="490" loc="1.491">O quam saepe malis generatur origo bonorum.</TextUnit>
    <TextUnit id="491" loc="1.492">Tempestas dulcem fecit amara moram;</TextUnit>
    <TextUnit id="492" loc="1.493">Victurinus enim, nostrae pars maxima mentis,</TextUnit>
    <TextUnit id="493" loc="1.494">congressu explevit mutua vota suo.</TextUnit>
    <TextUnit id="494" loc="1.495">Errantem Tuscis considere compulit agris</TextUnit>
    <TextUnit id="495" loc="1.496">et colere externos capta Tolosa lares.</TextUnit>
    <TextUnit id="496" loc="1.497">Nec tantum duris nituit sapientia rebus:</TextUnit>
    <TextUnit id="497" loc="1.498">Pectore non alio prosperiora tulit.</TextUnit>
    <TextUnit id="498" loc="1.499">Conscius Oceanus virtutum, conscia Thyle</TextUnit>
    <TextUnit id="499" loc="1.500">et quaecumque ferox arva Britannus arat,</TextUnit>
    <TextUnit id="500" loc="1.501">qua praefectorum vicibus frenata potestas</TextUnit>
    <TextUnit id="501" loc="1.502">perpetuum magni fenus amoris habet.</TextUnit>
    <TextUnit id="502" loc="1.503">Extremum pars illa quidem discessit in orbem,</TextUnit>
    <TextUnit id="503" loc="1.504">sed tamquam media rector in urbe fuit.</TextUnit>
    <TextUnit id="504" loc="1.505">Plus palmae est illos inter voluisse placere,</TextUnit>
    <TextUnit id="505" loc="1.506">inter quos minor est displicuisse pudor.</TextUnit>
    <TextUnit id="506" loc="1.507">Illustris nuper sacrae comes additus aulae</TextUnit>
    <TextUnit id="507" loc="1.508">contempsit summos ruris amore gradus.</TextUnit>
    <TextUnit id="508" loc="1.509">Hunc ego complexus ventorum adversa fefelli,</TextUnit>
    <TextUnit id="509" loc="1.510">dum videor patriae iam mihi parte frui.</TextUnit>
    <TextUnit id="510" loc="1.511">Lutea protulerat sudos Aurora iugales:</TextUnit>
    <TextUnit id="511" loc="1.512">Antemnas tendi littoris aura iubet.</TextUnit>
    <TextUnit id="512" loc="1.513">Inconcussa vehit tranquillus aplustria flatus,</TextUnit>
    <TextUnit id="513" loc="1.514">mollia securo vela rudente tremunt.</TextUnit>
    <TextUnit id="514" loc="1.515">Adsurgit ponti medio circumflua Gorgon</TextUnit>
    <TextUnit id="515" loc="1.516">inter Pisanum Cyrnaicumque latus.</TextUnit>
    <TextUnit id="516" loc="1.517">Adversor scopulos, damni monumenta recentis:</TextUnit>
    <TextUnit id="517" loc="1.518">Perditus hic vivo funere civis erat.</TextUnit>
    <TextUnit id="518" loc="1.519">Noster enim nuper iuvenis maioribus amplis</TextUnit>
    <TextUnit id="519" loc="1.520">nec censu inferior coniugiove minor</TextUnit>
    <TextUnit id="520" loc="1.521">impulsus furiis homines terrasque reliquit</TextUnit>
    <TextUnit id="521" loc="1.522">et turpem latebram credulus exul agit.</TextUnit>
    <TextUnit id="522" loc="1.523">Infelix putat illuvie caelestia pasci</TextUnit>
    <TextUnit id="523" loc="1.524">seque premit laesis saevior ipse deis.</TextUnit>
    <TextUnit id="524" loc="1.525">Num, rogo, deterior Circaeis secta venenis?</TextUnit>
    <TextUnit id="525" loc="1.526">Tunc mutabuntur corpora, nunc animi.</TextUnit>
    <TextUnit id="526" loc="1.527">Inde Triturritam petimus: Sic villa vocatur,</TextUnit>
    <TextUnit id="527" loc="1.528">quae latet expulsis insula paene fretis;</TextUnit>
    <TextUnit id="528" loc="1.529">namque manu iunctis procedit in aequora saxis,</TextUnit>
    <TextUnit id="529" loc="1.530">quique domum posuit, condidit ante solum.</TextUnit>
    <TextUnit id="530" loc="1.531">Contiguum stupui portum, quem fama frequentat</TextUnit>
    <TextUnit id="531" loc="1.532">Pisarum emporio divitiisque maris.</TextUnit>
    <TextUnit id="532" loc="1.533">Mira loci facies: Pelago pulsatur aperto,</TextUnit>
    <TextUnit id="533" loc="1.534">inque omnes ventos littora nuda patent;</TextUnit>
    <TextUnit id="534" loc="1.535">non ullus tegitur per bracchia tuta recessus,</TextUnit>
    <TextUnit id="535" loc="1.536">Aeolias possit qui prohibere minas,</TextUnit>
    <TextUnit id="536" loc="1.537">sed procera suo praetexitur alga profundo</TextUnit>
    <TextUnit id="537" loc="1.538">molliter offensae non nocitura rati,</TextUnit>
    <TextUnit id="538" loc="1.539">et tamen insanas cedendo intersecat undas</TextUnit>
    <TextUnit id="539" loc="1.540">nec sinit ex alto grande volumen agi.</TextUnit>
    <TextUnit id="540" loc="1.541">Tempora navigii clarus reparaverat Eurus,</TextUnit>
    <TextUnit id="541" loc="1.542">sed mihi Protadium visere cura fuit.</TextUnit>
    <TextUnit id="542" loc="1.543">Quem qui forte velit certis cognoscere signis,</TextUnit>
    <TextUnit id="543" loc="1.544">virtutis speciem corde vidente petat.</TextUnit>
    <TextUnit id="544" loc="1.545">Nec magis efficiet similem pictura colore</TextUnit>
    <TextUnit id="545" loc="1.546">quam quae de meritis mixta figura venit;</TextUnit>
    <TextUnit id="546" loc="1.547">aspicienda procul certo prudentia vultu</TextUnit>
    <TextUnit id="547" loc="1.548">formaque iustitiae suspicienda micat.</TextUnit>
    <TextUnit id="548" loc="1.549">Sit fortasse minus, si laudet Gallia civem:</TextUnit>
    <TextUnit id="549" loc="1.550">Testis Roma sui praesulis esse potest.</TextUnit>
    <TextUnit id="550" loc="1.551">Substituit patriis mediocres Umbria sedes;</TextUnit>
    <TextUnit id="551" loc="1.552">virtus fortunam fecit utramque parem:</TextUnit>
    <TextUnit id="552" loc="1.553">Mens invicta viri pro magis parva tuetur,</TextUnit>
    <TextUnit id="553" loc="1.554">pro parvis animo magna fuere suo.</TextUnit>
    <TextUnit id="554" loc="1.555">Exiguus regum rectores cespes habebat</TextUnit>
    <TextUnit id="555" loc="1.556">et Cincinnatos iugera pauca dabant:</TextUnit>
    <TextUnit id="556" loc="1.557">Haec etiam nobis non inferiora feruntur</TextUnit>
    <TextUnit id="557" loc="1.558">vomere Serrani Fabriciique foco.</TextUnit>
    <TextUnit id="558" loc="1.559">Puppibus ergo meis fida in statione locatis</TextUnit>
    <TextUnit id="559" loc="1.560">ipse vehor Pisas, qua solet ire pedes;</TextUnit>
    <TextUnit id="560" loc="1.561">praebet equos, offert etiam carpenta tribunus,</TextUnit>
    <TextUnit id="561" loc="1.562">ex commilitio carus et ipse mihi,</TextUnit>
    <TextUnit id="562" loc="1.563">officiis regerem cum regia tecta magister</TextUnit>
    <TextUnit id="563" loc="1.564">armigerasque pii principis excubias.</TextUnit>
    <TextUnit id="564" loc="1.565">Alpheae veterem contemplor originis urbem,</TextUnit>
    <TextUnit id="565" loc="1.566">quam cingunt geminis Arnus et Ausur aquis.</TextUnit>
    <TextUnit id="566" loc="1.567">Conum pyramidis coeuntia flumina ducunt,</TextUnit>
    <TextUnit id="567" loc="1.568">intratur modico frons patefacta solo.</TextUnit>
    <TextUnit id="568" loc="1.569">Sed proprium retinet communi in gurgite nomen</TextUnit>
    <TextUnit id="569" loc="1.570">et pontum solus scilicet Arnus adit.</TextUnit>
    <TextUnit id="570" loc="1.571">Ante diu quam Troiugenas fortuna penates</TextUnit>
    <TextUnit id="571" loc="1.572">Laurentinorum regibus insereret,</TextUnit>
    <TextUnit id="572" loc="1.573">Elide deductas suscepit Etruria Pisas</TextUnit>
    <TextUnit id="573" loc="1.574">nominis indicio testificata genus.</TextUnit>
    <TextUnit id="574" loc="1.575">Hic oblata mihi sancti genitoris imago,</TextUnit>
    <TextUnit id="575" loc="1.576">Pisani proprio quam posuere foro;</TextUnit>
    <TextUnit id="576" loc="1.577">laudibus amissi cogor lacrimare parentis;</TextUnit>
    <TextUnit id="577" loc="1.578">fluxerunt madidis gaudia maesta genis.</TextUnit>
    <TextUnit id="578" loc="1.579">Namque pater quondam Tyrrhenis praefuit arvis,</TextUnit>
    <TextUnit id="579" loc="1.580">fascibus et senis credita iura dedit;</TextUnit>
    <TextUnit id="580" loc="1.581">narrabat, memini, multos emensus honores</TextUnit>
    <TextUnit id="581" loc="1.582">Tuscorum regimen plus placuisse sibi;</TextUnit>
    <TextUnit id="582" loc="1.583">nam neque opum curam, quamvis sit magna, sacrarum</TextUnit>
    <TextUnit id="583" loc="1.584">nec ius quaesturae grata fuisse magis;</TextUnit>
    <TextUnit id="584" loc="1.585">ipsam, si fas est, postponere praefecturam</TextUnit>
    <TextUnit id="585" loc="1.586">pronior in Tuscos non dubitat amor.</TextUnit>
    <TextUnit id="586" loc="1.587">Nec fallebatur, tam carus et ipse probatis:</TextUnit>
    <TextUnit id="587" loc="1.588">Aeternas grates mutua cura canit,</TextUnit>
    <TextUnit id="588" loc="1.589">constantemque sibi pariter mitemque fuisse</TextUnit>
    <TextUnit id="589" loc="1.590">insinuant natis, qui meminere, senes.</TextUnit>
    <TextUnit id="590" loc="1.591">Ipsum me gradibus non degenerasse parentis</TextUnit>
    <TextUnit id="591" loc="1.592">gaudent et duplici sedulitate fovent.</TextUnit>
    <TextUnit id="592" loc="1.593">Haec eadem, cum Flaminiae regionibus irem,</TextUnit>
    <TextUnit id="593" loc="1.594">splendoris patrii saepe reperta fides:</TextUnit>
    <TextUnit id="594" loc="1.595">Famam Lachanii veneratur numinis instar</TextUnit>
    <TextUnit id="595" loc="1.596">inter terrigenas Lydia tota suos.</TextUnit>
    <TextUnit id="596" loc="1.597">Grata bonis priscos retinet provinicia mores</TextUnit>
    <TextUnit id="597" loc="1.598">dignaque rectores semper habere bonos,</TextUnit>
    <TextUnit id="598" loc="1.599">qualis nunc Decius, Lucilli nobile pignus,</TextUnit>
    <TextUnit id="599" loc="1.600">per Corythi populos arva beata regit.</TextUnit>
    <TextUnit id="600" loc="1.601">Nec mirum, magni si redditus indole nati</TextUnit>
    <TextUnit id="601" loc="1.602">felix tam simili posteritate pater.</TextUnit>
    <TextUnit id="602" loc="1.603">Huius vulnificis satyra ludente Camenis</TextUnit>
    <TextUnit id="603" loc="1.604">nec Turnus potior nec Iuvenalis erit;</TextUnit>
    <TextUnit id="604" loc="1.605">restituit veterem censoria lima pudorem,</TextUnit>
    <TextUnit id="605" loc="1.606">dumque malos carpit, praecipit esse bonos.</TextUnit>
    <TextUnit id="606" loc="1.607">Non olim sacri iustissimus arbiter auri</TextUnit>
    <TextUnit id="607" loc="1.608">circumsistenses reppulit Harpyias?</TextUnit>
    <TextUnit id="608" loc="1.609">Harpyias, quarum discerpitur unguibus orbis,</TextUnit>
    <TextUnit id="609" loc="1.610">quae pede glutineo quod tetigere trahunt,</TextUnit>
    <TextUnit id="610" loc="1.611">quae luscum faciunt Argum, quae Lyncea caecum:</TextUnit>
    <TextUnit id="611" loc="1.612">Inter custodes publica furta volant.</TextUnit>
    <TextUnit id="612" loc="1.613">Sed non Lucillum Briareia praeda fefellit,</TextUnit>
    <TextUnit id="613" loc="1.614">totque simul manibus restitit una manus.</TextUnit>
    <TextUnit id="614" loc="1.615">Iamque Triturritam Pisaea ex urbe reversus</TextUnit>
    <TextUnit id="615" loc="1.616">aptabam nitido pendula vela noto,</TextUnit>
    <TextUnit id="616" loc="1.617">cum subitis tectus nimbis insorduit aether;</TextUnit>
    <TextUnit id="617" loc="1.618">sparserunt radios nubila rupta vagos.</TextUnit>
    <TextUnit id="618" loc="1.619">Substitimus. Quis enim sub tempestate maligna</TextUnit>
    <TextUnit id="619" loc="1.620">insanituris audeat ire fretis.</TextUnit>
    <TextUnit id="620" loc="1.621">Otia vicinis terimus navalia silvis</TextUnit>
    <TextUnit id="621" loc="1.622">sectandisque iuvat membra movere feris.</TextUnit>
    <TextUnit id="622" loc="1.623">Instrumenta parat venandi villicus hospes</TextUnit>
    <TextUnit id="623" loc="1.624">atque olidum doctas nosse cubile canes.</TextUnit>
    <TextUnit id="624" loc="1.625">Funditur insidiis et rara fraude plagarum</TextUnit>
    <TextUnit id="625" loc="1.626">terribilisque cadit fulmine dentis aper,</TextUnit>
    <TextUnit id="626" loc="1.627">quem Meleagrei vereantur adire lacerti,</TextUnit>
    <TextUnit id="627" loc="1.628">qui laxet nodos Amphitryonidae.</TextUnit>
    <TextUnit id="628" loc="1.629">Tum responsuros persultat buccina colles</TextUnit>
    <TextUnit id="629" loc="1.630">fitque reportando carmine praeda levis.</TextUnit>
    <TextUnit id="630" loc="1.631">Interea madidis non desinit Africus alis</TextUnit>
    <TextUnit id="631" loc="1.632">continuos picea nube negare dies.</TextUnit>
    <TextUnit id="632" loc="1.633">Iam matutinis Hyades occasibus udae,</TextUnit>
    <TextUnit id="633" loc="1.634">iam latet hiberno conditus imbre lepus,</TextUnit>
    <TextUnit id="634" loc="1.635">exiguum radiis, sed magnis fluctibus, astrum,</TextUnit>
    <TextUnit id="635" loc="1.636">quo madidam nullus navita linquat humum;</TextUnit>
    <TextUnit id="636" loc="1.637">namque procelloso subiungitur Orioni</TextUnit>
    <TextUnit id="637" loc="1.638">aestiferumque canem roscida praeda fugit.</TextUnit>
    <TextUnit id="638" loc="1.639">Vidimus excitis pontum flavescere arenis</TextUnit>
    <TextUnit id="639" loc="1.640">atque eructato vertice rura tegi,</TextUnit>
    <TextUnit id="640" loc="1.641">qualiter Oceanus mediis infunditur agris,</TextUnit>
    <TextUnit id="641" loc="1.642">destituenda vago cum premit arva salo,</TextUnit>
    <TextUnit id="642" loc="1.643">sive alio refluus nostro conliditur orbe</TextUnit>
    <TextUnit id="643" loc="1.644">sive corusca suis sidera pascit aquis.</TextUnit>
    <TextUnit id="644" loc="2.1">Nondum longus erat nec multa uolumina passus,</TextUnit>
    <TextUnit id="645" loc="2.2">Iure suo poterat longior esse liber;</TextUnit>
    <TextUnit id="646" loc="2.3">Taedia continuo timuit cessura labori,</TextUnit>
    <TextUnit id="647" loc="2.4">Sumere ne lector iuge paueret opus.</TextUnit>
    <TextUnit id="648" loc="2.5">Saepe cibis affert serus fastidia finis,</TextUnit>
    <TextUnit id="649" loc="2.6">Gratior est modicis haustibus unda siti;</TextUnit>
    <TextUnit id="650" loc="2.7">Interualla uiae fessis praestare uidetur</TextUnit>
    <TextUnit id="651" loc="2.8">Qui notat inscriptus milia crebra lapis.</TextUnit>
    <TextUnit id="652" loc="2.9">Partimur trepidum per opuscula bina ruborem,</TextUnit>
    <TextUnit id="653" loc="2.10">Quem satius fuerat sustinuisse semel.</TextUnit>
    <TextUnit id="654" loc="2.11">Tandem nimbosa maris obsidione solutis</TextUnit>
    <TextUnit id="655" loc="2.12">Pisano portu contigit alta sequi.</TextUnit>
    <TextUnit id="656" loc="2.13">Arridet placidum radiis crispantibus aequor</TextUnit>
    <TextUnit id="657" loc="2.14">Et sulcata leui murmurat unda sono.</TextUnit>
    <TextUnit id="658" loc="2.15">Incipiunt Appennini deuexa uideri,</TextUnit>
    <TextUnit id="659" loc="2.16">Qua fremit aerio monte repulsa Thetis.</TextUnit>
    <TextUnit id="660" loc="2.17">Italiam rerum dominam qui cingere uisu</TextUnit>
    <TextUnit id="661" loc="2.18">Et totam pariter cernere mente uelit,</TextUnit>
    <TextUnit id="662" loc="2.19">Inueniet quernae similem procedere frondi</TextUnit>
    <TextUnit id="663" loc="2.20">Artatam laterum conueniente sinu.</TextUnit>
    <TextUnit id="664" loc="2.21">Milia per longum decies centena teruntur</TextUnit>
    <TextUnit id="665" loc="2.22">A Ligurum terris ad freta Sicaniae;</TextUnit>
    <TextUnit id="666" loc="2.23">In latum uariis damnosa amfractibus intrat</TextUnit>
    <TextUnit id="667" loc="2.24">Tyrrheni rabies Hadriacique salis,</TextUnit>
    <TextUnit id="668" loc="2.25">Qua tamen est iuncti maris angustissima tellus,</TextUnit>
    <TextUnit id="669" loc="2.26">Triginta et centum milia sola patet.</TextUnit>
    <TextUnit id="670" loc="2.27">Diuersas medius mons obliquatur in undas,</TextUnit>
    <TextUnit id="671" loc="2.28">Qua fert atque refert Phoebus uterque diem:</TextUnit>
    <TextUnit id="672" loc="2.29">Urget Dalmaticos Eoo uertice fluctus</TextUnit>
    <TextUnit id="673" loc="2.30">Caerulaque occiduis frangit Etrusca iugis.</TextUnit>
    <TextUnit id="674" loc="2.31">Si factum certa mundum ratione fatemur</TextUnit>
    <TextUnit id="675" loc="2.32">Consiliumque dei machina tanta fuit,</TextUnit>
    <TextUnit id="676" loc="2.33">Excubiis Latiis praetexuit Appenninum</TextUnit>
    <TextUnit id="677" loc="2.34">Claustraque montanis uix adeunda uiis.</TextUnit>
    <TextUnit id="678" loc="2.35">Inuidiam timuit natura parumque putauit</TextUnit>
    <TextUnit id="679" loc="2.36">Arctois Alpes opposuisse minis,</TextUnit>
    <TextUnit id="680" loc="2.37">Sicut uallauit multis uitalia membris</TextUnit>
    <TextUnit id="681" loc="2.38">Nec semel inclusit quae pretiosa tulit.</TextUnit>
    <TextUnit id="682" loc="2.39">Iam tum multiplici meruit munimine cingi</TextUnit>
    <TextUnit id="683" loc="2.40">Sollicitosque habuit Roma futura deos.</TextUnit>
    <TextUnit id="684" loc="2.41">Quo magis est facinus diri Stilichonis acerbum,</TextUnit>
    <TextUnit id="685" loc="2.42">Proditor arcani quod fuit imperii.</TextUnit>
    <TextUnit id="686" loc="2.43">Romano generi dum nititur esse superstes,</TextUnit>
    <TextUnit id="687" loc="2.44">Crudelis summis miscuit ima furor,</TextUnit>
    <TextUnit id="688" loc="2.45">Dumque timet, quidquid se fecerat ipse timeri,</TextUnit>
    <TextUnit id="689" loc="2.46">Immisit Latiae barbara tela neci.</TextUnit>
    <TextUnit id="690" loc="2.47">Visceribus nudis armatum condidit hostem</TextUnit>
    <TextUnit id="691" loc="2.48">Illatae cladis liberiore dolo.</TextUnit>
    <TextUnit id="692" loc="2.49">Ipsa satellitibus pellitis Roma patebat</TextUnit>
    <TextUnit id="693" loc="2.50">Et captiua prius quam caperetur erat.</TextUnit>
    <TextUnit id="694" loc="2.51">Nec tantum Geticis grassatus proditor armis:</TextUnit>
    <TextUnit id="695" loc="2.52">Ante Sibyllinae fata cremauit opis.</TextUnit>
    <TextUnit id="696" loc="2.53">Odimus Althaeam consumpti funere torris,</TextUnit>
    <TextUnit id="697" loc="2.54">Nisaeum crinem flere putantur aues;</TextUnit>
    <TextUnit id="698" loc="2.55">At Stilicho aeterni fatalia pignora regni</TextUnit>
    <TextUnit id="699" loc="2.56">Et plenas uoluit praecipitare colos.</TextUnit>
    <TextUnit id="700" loc="2.57">Omnia Tartarei cessent tormenta Neronis;</TextUnit>
    <TextUnit id="701" loc="2.58">Consumat Stygias tristior umbra faces;</TextUnit>
    <TextUnit id="702" loc="2.59">Hic immortalem, mortalem perculit ille,</TextUnit>
    <TextUnit id="703" loc="2.60">Hic mundi matrem perculit, ille suam.</TextUnit>
    <TextUnit id="704" loc="2.61">Sed diuerticulo fuimus fortasse loquaces;</TextUnit>
    <TextUnit id="705" loc="2.62">Carmine propositum iam repetamus iter.</TextUnit>
    <TextUnit id="706" loc="2.63">Aduehimur celeri candentia moenia lapsu;</TextUnit>
    <TextUnit id="707" loc="2.64">Nominis est auctor sole corusca soror.</TextUnit>
    <TextUnit id="708" loc="2.65">Indigenis superat ridentia lilia saxis</TextUnit>
    <TextUnit id="709" loc="2.66">Et leui radiat picta nitore silex;</TextUnit>
    <TextUnit id="710" loc="2.67">Diues marmoribus telus, quae luce coloris</TextUnit>
    <TextUnit id="711" loc="2.68">Prouocat intactas luxuriosa niues. ...</TextUnit>
  </Text>
</TessDocument>
