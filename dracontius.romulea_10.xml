<?xml version="1.0" encoding="UTF-8"?>
<TessDocument id="dracontius.romulea_10">
  <Metadata>
    <Author>dracontius</Author>
    <Display>Medea</Display>
    <Abbr>drac. rom.</Abbr>
    <Lang>la</Lang>
    <Prose>0</Prose>
    <PrintSource/>
    <DigitalSourceDisplay>Monumenta Germaniae Historica</DigitalSourceDisplay>
    <DigitalSourceURL>http://www.dmgh.de/de/fs1/object/display/bsb00000826_00006.html?sortIndex=010%3A010%3A0014%3A010%3A00%3A00</DigitalSourceURL>
    <AddedBy>Lavinia Galli Milic</AddedBy>
    <URI/>
  </Metadata>
  <Text>
    <TextUnit id="0" loc="10.1">fert animus vulgare nefas et virginis atrae</TextUnit>
    <TextUnit id="1" loc="10.2">captivos monstrare deos, elementa clientes,</TextUnit>
    <TextUnit id="2" loc="10.3">naturam servire reae, servire puellae,</TextUnit>
    <TextUnit id="3" loc="10.4">astra poli et Phoebi cursus et sidera caeli</TextUnit>
    <TextUnit id="4" loc="10.5">arbitrio mulieris agi, pendere Tonantem,</TextUnit>
    <TextUnit id="5" loc="10.6">quod iubeat Medea nefas, ubi mittere flammas</TextUnit>
    <TextUnit id="6" loc="10.7">imperet aethereas. penetrat vox illa per auras,</TextUnit>
    <TextUnit id="7" loc="10.8">cum vitas mortesque facit, cum fata retorquet</TextUnit>
    <TextUnit id="8" loc="10.9">ad cursus quoscumque velit. licet hospite caeso</TextUnit>
    <TextUnit id="9" loc="10.10">serviat et Scythicae currat per templa Dianae,</TextUnit>
    <TextUnit id="10" loc="10.11">possidet astrigerum funesto pectore caelum</TextUnit>
    <TextUnit id="11" loc="10.12">et superos impune premit prece nixa virago</TextUnit>
    <TextUnit id="12" loc="10.13">invitos parere sibi. quae carmina linguis</TextUnit>
    <TextUnit id="13" loc="10.14">murmuret aut urens species quae nomina dicat,</TextUnit>
    <TextUnit id="14" loc="10.15">haec vatem nescire decet; quae nosse profanum est,</TextUnit>
    <TextUnit id="15" loc="10.16">quod fuerit vulgasse nefas. nos illa canemus,</TextUnit>
    <TextUnit id="16" loc="10.17">quae solet in lepido Polyhymnia docta theatro</TextUnit>
    <TextUnit id="17" loc="10.18">muta loqui, cum nauta venit, cum captus amatur</TextUnit>
    <TextUnit id="18" loc="10.19">inter vincla iacens mox regnaturus Iason;</TextUnit>
    <TextUnit id="19" loc="10.20">vel quod grande boans longis sublata cothurnis</TextUnit>
    <TextUnit id="20" loc="10.21">pallida Melpomene, tragicis cum surgit iambis,</TextUnit>
    <TextUnit id="21" loc="10.22">quando cruentatam fecit de matre novercam</TextUnit>
    <TextUnit id="22" loc="10.23">mixtus amore furor dotata paelice flammis,</TextUnit>
    <TextUnit id="23" loc="10.24">squamea viperei subdentes colla dracones</TextUnit>
    <TextUnit id="24" loc="10.25">cum rapuere rotis post funera tanta nocentem.</TextUnit>
    <TextUnit id="25" loc="10.26">te modo, Calliope, poscunt optantque sorores:</TextUnit>
    <TextUnit id="26" loc="10.27">dulcior ut venias (nec te decet ire rogatam)</TextUnit>
    <TextUnit id="27" loc="10.28">ad sua castra, petunt. lauro succincta poetae</TextUnit>
    <TextUnit id="28" loc="10.29">Pegaseo de fonte veni, quo rore medullas</TextUnit>
    <TextUnit id="29" loc="10.30">et sensus infunde meos. cur hospes amatur,</TextUnit>
    <TextUnit id="30" loc="10.31">qui mactandus erat, vel cur mactatur amatus?</TextUnit>
    <TextUnit id="31" loc="10.32">dives apud Colchos, Phrixei velleris aurum,</TextUnit>
    <TextUnit id="32" loc="10.33">pellis erat, servata diu custode dracone.</TextUnit>
    <TextUnit id="33" loc="10.34">hanc propter pelagi temerator primus Iason</TextUnit>
    <TextUnit id="34" loc="10.35">venerat, ut rutilas subduceret arbore lanas.</TextUnit>
    <TextUnit id="35" loc="10.36">ut Scytha conspexit Graiam de littore puppim</TextUnit>
    <TextUnit id="36" loc="10.37">ire per undosum proscissis fluctibus aequor,</TextUnit>
    <TextUnit id="37" loc="10.38">expavit, nam monstra putat: quis crederet umquam</TextUnit>
    <TextUnit id="38" loc="10.39">per freta, per rabidas hominem transire procellas?</TextUnit>
    <TextUnit id="39" loc="10.40">barbarus ignaro regi iam nuntius ibat,</TextUnit>
    <TextUnit id="40" loc="10.41">quae nova perferret pelagus; sed callidus heros</TextUnit>
    <TextUnit id="41" loc="10.42">solus Iason adhuc vento currente carina</TextUnit>
    <TextUnit id="42" loc="10.43">prosilit in fluctus et littora visa natatu</TextUnit>
    <TextUnit id="43" loc="10.44">nudatus ceu nauta petit. sed Colchus alumnus</TextUnit>
    <TextUnit id="44" loc="10.45">nuntius ille redit secum comitante iuventa,</TextUnit>
    <TextUnit id="45" loc="10.46">ut nossent quid puppis erat, quid vela, quid arbor.</TextUnit>
    <TextUnit id="46" loc="10.47">membra viri mox nuda vident fugientis ad undas;</TextUnit>
    <TextUnit id="47" loc="10.48">quem sequitur directa manus capiuntque paventem</TextUnit>
    <TextUnit id="48" loc="10.49">et manibus post terga ligant. tunc Iuno Cytheren,</TextUnit>
    <TextUnit id="49" loc="10.50">ut vidit iuvenem Scythicas artasse catenas</TextUnit>
    <TextUnit id="50" loc="10.51">et pavidos fugisse simul cum puppe sodales,</TextUnit>
    <TextUnit id="51" loc="10.52">adloquitur: ’lasciva Venus, iucunda modesta</TextUnit>
    <TextUnit id="52" loc="10.53">blanda potens mitis, fecunda venustas amoris,</TextUnit>
    <TextUnit id="53" loc="10.54">pulchra voluptatum genetrix et numen amantum,</TextUnit>
    <TextUnit id="54" loc="10.55">te divum regina precor, matrona Tonantis:</TextUnit>
    <TextUnit id="55" loc="10.56">est nimis acceptus iuvenis mihi pulcher Iason.</TextUnit>
    <TextUnit id="56" loc="10.57">qui gelidum quondam mecum transnaverat Istrum</TextUnit>
    <TextUnit id="57" loc="10.58">et nunc infelix trahitur captivus ad aulam</TextUnit>
    <TextUnit id="58" loc="10.59">Aeetis immitis forsan mactandus ad aras.</TextUnit>
    <TextUnit id="59" loc="10.60">eripe captivum, retinent quem mille catenae,</TextUnit>
    <TextUnit id="60" loc="10.61">mitte pharetratum puerum, mea Cypris, Amorem,</TextUnit>
    <TextUnit id="61" loc="10.62">igne tuo flammata cadat furibunda virago,</TextUnit>
    <TextUnit id="62" loc="10.63">discat amare furor, tandem sit blanda sacerdos,</TextUnit>
    <TextUnit id="63" loc="10.64">templa pharetratae contemnat virgo Dianae,</TextUnit>
    <TextUnit id="64" loc="10.65">despiciat delubra deae. licet immemor exstet</TextUnit>
    <TextUnit id="65" loc="10.66">religionis amor timeant nec fulmen amantes,</TextUnit>
    <TextUnit id="66" loc="10.67">te solam putet esse deam, te numen adoret,</TextUnit>
    <TextUnit id="67" loc="10.68">te metuat metuenda deis, te iudicet unam,</TextUnit>
    <TextUnit id="68" loc="10.69">quam mare quam tellus quam numina cuncta fatentur</TextUnit>
    <TextUnit id="69" loc="10.70">imperio subiecta tuo per templa per aras,</TextUnit>
    <TextUnit id="70" loc="10.71">esse voluptatum dominam. quae corda parentis</TextUnit>
    <TextUnit id="71" loc="10.72">flectis et exutum telo candente Tonantem</TextUnit>
    <TextUnit id="72" loc="10.73">despiciat me saepe iubes nec castus Olympum</TextUnit>
    <TextUnit id="73" loc="10.74">destituat, sit ut imber olor, bacchetur adulter</TextUnit>
    <TextUnit id="74" loc="10.75">vel quodcumque meum placuit mutare maritum –</TextUnit>
    <TextUnit id="75" loc="10.76">non queror: Aesonidem tantum peto filia regis</TextUnit>
    <TextUnit id="76" loc="10.77">nunc amet et laudet; mox hunc suspiret anhelet,</TextUnit>
    <TextUnit id="77" loc="10.78">quem mactare parat; solvat cervice catenas</TextUnit>
    <TextUnit id="78" loc="10.79">torpescens armata manus, cui brachia collum</TextUnit>
    <TextUnit id="79" loc="10.80">circumdent mucroque cadat ieiunus ad aras.’</TextUnit>
    <TextUnit id="80" loc="10.81">finierat matrona Iovis. sic orsa Dione:</TextUnit>
    <TextUnit id="81" loc="10.82">‘me Venerem me, Iuno, decet me, blanda noverca,</TextUnit>
    <TextUnit id="82" loc="10.83">imperio parere tuo. quid plura loquemur?</TextUnit>
    <TextUnit id="83" loc="10.84">oderunt mea castra moras.’ sic fata Cythere</TextUnit>
    <TextUnit id="84" loc="10.85">quaerit amoriferum per tota rosaria natum:</TextUnit>
    <TextUnit id="85" loc="10.86">ille deas ponti telo flammabat in undis</TextUnit>
    <TextUnit id="86" loc="10.87">maternis submissus aquis. Hymenaeus ad illum</TextUnit>
    <TextUnit id="87" loc="10.88">mittitur. huic fluctus produnt fumantibus undis.</TextUnit>
    <TextUnit id="88" loc="10.89">ut pelagus caluisse videt, ’hic aliger’ inquit,</TextUnit>
    <TextUnit id="89" loc="10.90">‘hic latet Idalius. sed non latet, aequora fervent:</TextUnit>
    <TextUnit id="90" loc="10.91">agnosco stridere fretum, ceu Phoebus anhelos</TextUnit>
    <TextUnit id="91" loc="10.92">oceano demergit equos, cum nocte propinqua</TextUnit>
    <TextUnit id="92" loc="10.93">luna venit stellante polo pendentibus astris.</TextUnit>
    <TextUnit id="93" loc="10.94">huc ades, o lascive puer, te mater ubique</TextUnit>
    <TextUnit id="94" loc="10.95">quaerit et e cunctis vestrum me misit alumnum,</TextUnit>
    <TextUnit id="95" loc="10.96">ut venias parcente mora.’ sic fatus. at ille</TextUnit>
    <TextUnit id="96" loc="10.97">fluctibus e mediis surgens rutilante capillo</TextUnit>
    <TextUnit id="97" loc="10.98">excussit per inane caput, quatit impiger alas,</TextUnit>
    <TextUnit id="98" loc="10.99">ut pinnas desiccet aquis: micat ignis ut astra</TextUnit>
    <TextUnit id="99" loc="10.100">plausibus excussus pueri, per cuncta videres</TextUnit>
    <TextUnit id="100" loc="10.101">scintillare diem, volitant super aequora flammae.</TextUnit>
    <TextUnit id="101" loc="10.102">sic, ubi puniceos rutilans Aurora capillos</TextUnit>
    <TextUnit id="102" loc="10.103">pectinat ante diem, quae mox perfundat Eoum,</TextUnit>
    <TextUnit id="103" loc="10.104">Phoenix, sola genus, senio lassata vetusto,</TextUnit>
    <TextUnit id="104" loc="10.105">cinnama cui folium nardum tus balsama amomum</TextUnit>
    <TextUnit id="105" loc="10.106">informant post saecla pyram reditura, sepulchrum</TextUnit>
    <TextUnit id="106" loc="10.107">conscendit factura rogos et verberat alas</TextUnit>
    <TextUnit id="107" loc="10.108">ut flammas adsciscat avis (sic nascitur ignis</TextUnit>
    <TextUnit id="108" loc="10.109">ante alitem ambrosios iam consumpturus odores):</TextUnit>
    <TextUnit id="109" loc="10.110">sic puer Idalius spargebat plausibus ignes:</TextUnit>
    <TextUnit id="110" loc="10.111">piscis aves armenta pecus fera pastor anhelant</TextUnit>
    <TextUnit id="111" loc="10.112">flammigero surgente deo. volat inde per altum.</TextUnit>
    <TextUnit id="112" loc="10.113">iam volucer non udus erat: quocumque propinquat</TextUnit>
    <TextUnit id="113" loc="10.114">aut ubicumque fuit, blando fervore vaporat,</TextUnit>
    <TextUnit id="114" loc="10.115">quem sequitur vernalis odor; via pulchra rosarum</TextUnit>
    <TextUnit id="115" loc="10.116">tenditur et violas pallentes candida peplo</TextUnit>
    <TextUnit id="116" loc="10.117">lilia distingunt ac florea semita crescit:</TextUnit>
    <TextUnit id="117" loc="10.118">persulcans per inane polos micat orbita florum.</TextUnit>
    <TextUnit id="118" loc="10.119">Cypris odoriferos sensit fraglare volatus:</TextUnit>
    <TextUnit id="119" loc="10.120">‘natus adest’ inquit; ’multis iam spargitur aer</TextUnit>
    <TextUnit id="120" loc="10.121">floribus, ambrosio totum respirat odore’.</TextUnit>
    <TextUnit id="121" loc="10.122">dum loquitur lasciva Venus, venit ecce Cupido</TextUnit>
    <TextUnit id="122" loc="10.123">fessulus et gremio matris libratur anhelans,</TextUnit>
    <TextUnit id="123" loc="10.124">quo sessurus erat. quem protinus illa volantem</TextUnit>
    <TextUnit id="124" loc="10.125">occupat et crines componit mater Amori</TextUnit>
    <TextUnit id="125" loc="10.126">ac puerum complexa fovet dans oscula nato.</TextUnit>
    <TextUnit id="126" loc="10.127">sic blandita iubet: Tyrois, mens ignea mundi</TextUnit>
    <TextUnit id="127" loc="10.128">atque vapor fecunde poli, successio rerum,</TextUnit>
    <TextUnit id="128" loc="10.129">affectus natura genus fons auctor origo,</TextUnit>
    <TextUnit id="129" loc="10.130">tu vitae fecunda salus, tu blanda voluptas,</TextUnit>
    <TextUnit id="130" loc="10.131">tu princeps pietatis, Amor, te praeduce mundo</TextUnit>
    <TextUnit id="131" loc="10.132">alternant elementa vices et non perit orbis,</TextUnit>
    <TextUnit id="132" loc="10.133">cum pereant quaecumque (creat), nec sentit ademptum</TextUnit>
    <TextUnit id="133" loc="10.134">successu redeunte novo. venit ecce noverca,</TextUnit>
    <TextUnit id="134" loc="10.135">in manibus iam Iuno meis supplexque precatur</TextUnit>
    <TextUnit id="135" loc="10.136">quae fuerant optanda tibi: Medea sacerdos,</TextUnit>
    <TextUnit id="136" loc="10.137">sacrilega quae voce solet compellere caelum,</TextUnit>
    <TextUnit id="137" loc="10.138">invitos accire deos, urguere Tonantem,</TextUnit>
    <TextUnit id="138" loc="10.139">dum precibus elementa quatit mare sidera terras,</TextUnit>
    <TextUnit id="139" loc="10.140">naturam turbare simul, tua tela medullis</TextUnit>
    <TextUnit id="140" loc="10.141">excipiat (hoc Iuno petit) iuvenemque Pelasgum</TextUnit>
    <TextUnit id="141" loc="10.142">diligat optet amet cupiat suspiret anhelet.</TextUnit>
    <TextUnit id="142" loc="10.143">sollicitus tamen ista para cautusque memento:</TextUnit>
    <TextUnit id="143" loc="10.144">Medeam fixurus eris.’ sic fata Dione.</TextUnit>
    <TextUnit id="144" loc="10.145">risit Amor matrisque sinu se subtrahit ales;</TextUnit>
    <TextUnit id="145" loc="10.146">spicula saeva legit, quibus olim Luna per umbras</TextUnit>
    <TextUnit id="146" loc="10.147">pastorem flammata tenet nec sustinet ignes</TextUnit>
    <TextUnit id="147" loc="10.148">Luna Cupidineos, Solis quae sustinet orbem</TextUnit>
    <TextUnit id="148" loc="10.149">et fratris radiis conceptus lucis adoptat.</TextUnit>
    <TextUnit id="149" loc="10.150">‘hoc’ ait ignipotens’ telo Medea cremetur,</TextUnit>
    <TextUnit id="150" loc="10.151">quo Scythicam succendit Amor, dominaeque favillas</TextUnit>
    <TextUnit id="151" loc="10.152">excutiam per templa volans, et virgo cruenta</TextUnit>
    <TextUnit id="152" loc="10.153">adprobet hos arcus dominae plus posse pharetris.</TextUnit>
    <TextUnit id="153" loc="10.154">namque Diana feras, cervos et figere dammas</TextUnit>
    <TextUnit id="154" loc="10.155">adsolet: hoc telum reges et numina figit.’</TextUnit>
    <TextUnit id="155" loc="10.156">quattuor interea niveas adstare columbas</TextUnit>
    <TextUnit id="156" loc="10.157">Cypris amoena iubet: roseis frenantur habenis,</TextUnit>
    <TextUnit id="157" loc="10.158">candida puniceis subduntur colla rosetis</TextUnit>
    <TextUnit id="158" loc="10.159">(nam iuga sunt compacta rosis), fert dextra flagellum,</TextUnit>
    <TextUnit id="159" loc="10.160">purpura quod mollis, tenuis quod sericus ornat.</TextUnit>
    <TextUnit id="160" loc="10.161">iam volucer conscendit aves et blanda Voluptas</TextUnit>
    <TextUnit id="161" loc="10.162">it comes, Amplexus veniunt, Hymenaeus adhaeret,</TextUnit>
    <TextUnit id="162" loc="10.163">Gaudia concurrunt, Risus atque Oscula pergunt.</TextUnit>
    <TextUnit id="163" loc="10.164">nam licet Idalias sociarint frena columbas</TextUnit>
    <TextUnit id="164" loc="10.165">et iunctae per cuncta volent, tamen impiger ales</TextUnit>
    <TextUnit id="165" loc="10.166">nunc hanc nunc illam residet gaudetque iugales</TextUnit>
    <TextUnit id="166" loc="10.167">iam relevare suas et se pensare volatu</TextUnit>
    <TextUnit id="167" loc="10.168">(sublatum propriis persentit in aera pinnis</TextUnit>
    <TextUnit id="168" loc="10.169">aurigam quadriga volans) iterumque columbas</TextUnit>
    <TextUnit id="169" loc="10.170">adpetit et pharetris concludit dorsa volantum.</TextUnit>
    <TextUnit id="170" loc="10.171">nondum per Scythicas glacies stat barbara Colchis,</TextUnit>
    <TextUnit id="171" loc="10.172">et iam bruma rigens Arctoi tristior axis</TextUnit>
    <TextUnit id="172" loc="10.173">torpebatque coacta gelu † et pinniger audax</TextUnit>
    <TextUnit id="173" loc="10.174">et magis accessu pueri plaga maesta serenat</TextUnit>
    <TextUnit id="174" loc="10.175">adventum testata dei: mox tetra fugantur</TextUnit>
    <TextUnit id="175" loc="10.176">nubila, caeruleos excludit flammiger imbres.</TextUnit>
    <TextUnit id="176" loc="10.177">impia iam Colchis, iam saevior ara Dianae</TextUnit>
    <TextUnit id="177" loc="10.178">coeperat ostendi: iam tunc mandante tyranno</TextUnit>
    <TextUnit id="178" loc="10.179">ecce trahebatur ceu taurus pulcher Iason,</TextUnit>
    <TextUnit id="179" loc="10.180">quem sequitur Medea nocens urguetque ministros</TextUnit>
    <TextUnit id="180" loc="10.181">nudato mucrone furens. delubra subibant</TextUnit>
    <TextUnit id="181" loc="10.182">iamque propinquabant aris. sed numen amantum</TextUnit>
    <TextUnit id="182" loc="10.183">furtim templa petit: sonuerunt tela pharetris.</TextUnit>
    <TextUnit id="183" loc="10.184">exultat gavisa nimis Medea sacerdos:</TextUnit>
    <TextUnit id="184" loc="10.185">telorum strepitum castae putat arma Dianae</TextUnit>
    <TextUnit id="185" loc="10.186">increpuisse tholo, credit sua vota sacerdos</TextUnit>
    <TextUnit id="186" loc="10.187">ante preces audisse deam. mox numen adorans</TextUnit>
    <TextUnit id="187" loc="10.188">‘omen adest’ inquit,’ Triviam te, Luna Diana,</TextUnit>
    <TextUnit id="188" loc="10.189">confiteor perstans, heres Proserpina mundi;</TextUnit>
    <TextUnit id="189" loc="10.190">nam tria regna tenes: tu caelo Cynthia regnas,</TextUnit>
    <TextUnit id="190" loc="10.191">venatrix terrena micas, capis atria Ditis,</TextUnit>
    <TextUnit id="191" loc="10.192">tempora distribuens regnis et cursibus apta:</TextUnit>
    <TextUnit id="192" loc="10.193">iam grates audita loquor. iacet hostia templis</TextUnit>
    <TextUnit id="193" loc="10.194">per fluctus advecta tuis.’ sic fata per aras</TextUnit>
    <TextUnit id="194" loc="10.195">virgo cruenta molam perfert. at mystica nutrix</TextUnit>
    <TextUnit id="195" loc="10.196">fessa licet tremebunda gemat, tamen ipsa iacentem</TextUnit>
    <TextUnit id="196" loc="10.197">tendere colla iubet vel pectora prona supinet.</TextUnit>
    <TextUnit id="197" loc="10.198">ergo peregrinus cum iam versatur Iason,</TextUnit>
    <TextUnit id="198" loc="10.199">forte oculos per tecta levat: videt ecce volantem</TextUnit>
    <TextUnit id="199" loc="10.200">atque salutantem puerum. sed nauta precatur</TextUnit>
    <TextUnit id="200" loc="10.201">murmure sollicito: ’numen, quod mundus adorat,</TextUnit>
    <TextUnit id="201" loc="10.202">si caelum, si terra tui sunt, alme, triumphi</TextUnit>
    <TextUnit id="202" loc="10.203">vel quidquid natura creat, si sanguinis expers</TextUnit>
    <TextUnit id="203" loc="10.204">mortis et infaustae es et sunt tamen hostia flores</TextUnit>
    <TextUnit id="204" loc="10.205">matris et insertae pendent per templa coronae</TextUnit>
    <TextUnit id="205" loc="10.206">sanguine virginei tantum contenta pudoris:</TextUnit>
    <TextUnit id="206" loc="10.207">eripe me his, invicte, malis. ego victima servor,</TextUnit>
    <TextUnit id="207" loc="10.208">atque utinam server, iaceo feriendus in aris.’</TextUnit>
    <TextUnit id="208" loc="10.209">audiit ignipotens (hominum nam murmura sentit)</TextUnit>
    <TextUnit id="209" loc="10.210">et ridens gavisus ait: ’pirata decore,</TextUnit>
    <TextUnit id="210" loc="10.211">quid metuis, quem fata manent, cum vita superstes</TextUnit>
    <TextUnit id="211" loc="10.212">restat adhuc, quem regna petunt, cui pellis inaurata</TextUnit>
    <TextUnit id="212" loc="10.213">imminet et coniux dabitur Medea sacerdos?</TextUnit>
    <TextUnit id="213" loc="10.214">sed memor esto mei, ne te fortuna superbum</TextUnit>
    <TextUnit id="214" loc="10.215">reddat et incipias iterum ceu nauta venire.’</TextUnit>
    <TextUnit id="215" loc="10.216">dum loquitur pinnatus Amor, iam virgo levabat</TextUnit>
    <TextUnit id="216" loc="10.217">destricto mucrone manum. captivus Iason</TextUnit>
    <TextUnit id="217" loc="10.218">exclamat: ’succurre Venus, succurre Cupido:</TextUnit>
    <TextUnit id="218" loc="10.219">iam ferior, Medea ferit.’ sic fatus. at ille</TextUnit>
    <TextUnit id="219" loc="10.220">ignea sidereo componit spicula nervo,</TextUnit>
    <TextUnit id="220" loc="10.221">misit arundineum per flammea cornua ferrum,</TextUnit>
    <TextUnit id="221" loc="10.222">stridula tela volant: rapiunt praecordia flammas,</TextUnit>
    <TextUnit id="222" loc="10.223">corda calent oculique labant, suspiria rumpunt,</TextUnit>
    <TextUnit id="223" loc="10.224">marcida funereum laxavit dextera ferrum.</TextUnit>
    <TextUnit id="224" loc="10.225">sed nutrix mirata moras ’dic, virgo, quid haeres?’</TextUnit>
    <TextUnit id="225" loc="10.226">increpat, ’ecce feri. fibrae rapiantur et exta,</TextUnit>
    <TextUnit id="226" loc="10.227">consultum det fata iecur. Medea moraris?</TextUnit>
    <TextUnit id="227" loc="10.228">occidimus: torpescit iners antistita Phoebes</TextUnit>
    <TextUnit id="228" loc="10.229">permixto pallore rubens, non lumina vibrat,</TextUnit>
    <TextUnit id="229" loc="10.230">non furit aut tremuli strident in murmure dentes.</TextUnit>
    <TextUnit id="230" loc="10.231">cur homicida vacas et stas rea? sed rea non es,</TextUnit>
    <TextUnit id="231" loc="10.232">si fueris homicida magis. cur explicat artus</TextUnit>
    <TextUnit id="232" loc="10.233">aut tangit cur saepe caput, quid spirat hiatus</TextUnit>
    <TextUnit id="233" loc="10.234">oris et ad zonam digiti mittuntur inermes?</TextUnit>
    <TextUnit id="234" loc="10.235">an magus est pirata iacens et sacra Dianae</TextUnit>
    <TextUnit id="235" loc="10.236">murmure sollicito prohibet solvitque profanus?’</TextUnit>
    <TextUnit id="236" loc="10.237">dixerat et gladium dextrae revocabat inerti</TextUnit>
    <TextUnit id="237" loc="10.238">impia turpis anus. rursus conclamat Iason:</TextUnit>
    <TextUnit id="238" loc="10.239">‘victima sum, pereo: iugulis male mucro minatur.’</TextUnit>
    <TextUnit id="239" loc="10.240">pinnatus subrisit Amor rursusque sagittas</TextUnit>
    <TextUnit id="240" loc="10.241">iecit et ardentis nutantia corda fatigat.</TextUnit>
    <TextUnit id="241" loc="10.242">aestuat interea sacris repetita sacerdos</TextUnit>
    <TextUnit id="242" loc="10.243">ignibus. effatur: ’non est haec victima digna:</TextUnit>
    <TextUnit id="243" loc="10.244">non torta cervice iacet, male palpitat, artus</TextUnit>
    <TextUnit id="244" loc="10.245">erigit impatiens et saucius ante dolorem:</TextUnit>
    <TextUnit id="245" loc="10.246">sanguine membra carent; iam non erit hostia grata,</TextUnit>
    <TextUnit id="246" loc="10.247">quae sicco mucrone cadet.’ conversa sacerdos</TextUnit>
    <TextUnit id="247" loc="10.248">ad iuvenem: ’dic, nauta fugax, pirata nefande:</TextUnit>
    <TextUnit id="248" loc="10.249">est consors matrona decens an caelibe vita</TextUnit>
    <TextUnit id="249" loc="10.250">degis adhuc nullumque domi &lt;tibi&gt; pignus habetur?’</TextUnit>
    <TextUnit id="250" loc="10.251">‘solus’ ait captivus ’ego: mihi pignora nulla</TextUnit>
    <TextUnit id="251" loc="10.252">coniugis aut sobolis.’ dictis gavisa virago</TextUnit>
    <TextUnit id="252" loc="10.253">blanda refert: ’vis ergo meus nunc esse maritus?</TextUnit>
    <TextUnit id="253" loc="10.254">‘servus’, Iason ait’ tantum ne vita negetur</TextUnit>
    <TextUnit id="254" loc="10.255">te precor et dominam fateor.’ sic fatus. at illa</TextUnit>
    <TextUnit id="255" loc="10.256">rumpi vincla iubet; virgo suspendit ab aris,</TextUnit>
    <TextUnit id="256" loc="10.257">ut facinus purget proprium; vocat ipsa maritum</TextUnit>
    <TextUnit id="257" loc="10.258">vestibus indutum Tyriis, quas sericus ambit</TextUnit>
    <TextUnit id="258" loc="10.259">mollis et in medio fulvum distinxerat aurum,</TextUnit>
    <TextUnit id="259" loc="10.260">blattea puniceo radiabant stamina filo.</TextUnit>
    <TextUnit id="260" loc="10.261">expavit nutrix, omnes stupuere ministri;</TextUnit>
    <TextUnit id="261" loc="10.262">at puer ignipotens victor per templa triumphat,</TextUnit>
    <TextUnit id="262" loc="10.263">nudus ludit Hymen, mollis Lascivia saltat,</TextUnit>
    <TextUnit id="263" loc="10.264">blanda Libido coit, simplex Affectus inhaeret,</TextUnit>
    <TextUnit id="264" loc="10.265">ludicra puniceis resonabant Oscula labris,</TextUnit>
    <TextUnit id="265" loc="10.266">dant faciles plausus Concordia Gratia Lusus:</TextUnit>
    <TextUnit id="266" loc="10.267">sponsus Iason erat gaudens et sponsa sacerdos</TextUnit>
    <TextUnit id="267" loc="10.268">ad thalamos post templa. duci tunc pronuba Iuno</TextUnit>
    <TextUnit id="268" loc="10.269">adfuit et grates Veneri facunda canebat.</TextUnit>
    <TextUnit id="269" loc="10.270">ecce triumphantes Ingratia dura iugales</TextUnit>
    <TextUnit id="270" loc="10.271">consequitur, gressus consors Oblivio iungit.</TextUnit>
    <TextUnit id="271" loc="10.272">marcidus interea domitis rediebat ab Indis</TextUnit>
    <TextUnit id="272" loc="10.273">Liber, anhelantes residens post proelia tigres;</TextUnit>
    <TextUnit id="273" loc="10.274">quem sequitur iucunda manus saltare parata</TextUnit>
    <TextUnit id="274" loc="10.275">ebria pampineis miscens vestigia thyrsis.</TextUnit>
    <TextUnit id="275" loc="10.276">sensit amoriferum Scythicam fixisse sagittis</TextUnit>
    <TextUnit id="276" loc="10.277">et volucrem puerum populatum templa Dianae:</TextUnit>
    <TextUnit id="277" loc="10.278">‘illo iam gressus’ dixit’ convertite, tigres:</TextUnit>
    <TextUnit id="278" loc="10.279">estis opus, mea turba, deo. properate, ministri:</TextUnit>
    <TextUnit id="279" loc="10.280">pinniger Idalius minor est sine munere nostro’.</TextUnit>
    <TextUnit id="280" loc="10.281">dixerat et Scythiam vacuus iam sponte petebat:</TextUnit>
    <TextUnit id="281" loc="10.282">iam venit ad Colchos, iam se Semeleia iungunt</TextUnit>
    <TextUnit id="282" loc="10.283">agmina, Bybliades saltant Bacchaeque rotantur.</TextUnit>
    <TextUnit id="283" loc="10.284">venatu interea rediens delubra petebat</TextUnit>
    <TextUnit id="284" loc="10.285">plectriferi germana dei mirata, repente</TextUnit>
    <TextUnit id="285" loc="10.286">quod sileat templum, subito quod sparsus ubique</TextUnit>
    <TextUnit id="286" loc="10.287">ambrosius sic fraglet odor; sonuere per aures</TextUnit>
    <TextUnit id="287" loc="10.288">fescennina deae: ’pulchrorum vota geruntur,</TextUnit>
    <TextUnit id="288" loc="10.289">iungitur Aesonidi fulgens Medea marito’.</TextUnit>
    <TextUnit id="289" loc="10.290">erubuit doluitque simul: ’non omine fausto</TextUnit>
    <TextUnit id="290" loc="10.291">coniungatur’ ait ’nec prospera flammea sumat:</TextUnit>
    <TextUnit id="291" loc="10.292">displiceat quandoque viro, cui turpiter audax</TextUnit>
    <TextUnit id="292" loc="10.293">sacrilegus processit amor; sed iustius opto:</TextUnit>
    <TextUnit id="293" loc="10.294">perfidus egregiam contemnat nauta iugalem,</TextUnit>
    <TextUnit id="294" loc="10.295">dulcior affectus vel amara repudia mittat;</TextUnit>
    <TextUnit id="295" loc="10.296">funera tot videat, fuerint quot pignora, mater,</TextUnit>
    <TextUnit id="296" loc="10.297">orba parens natos plangat, viduata marito</TextUnit>
    <TextUnit id="297" loc="10.298">lugeat et sterilem ducat per saecula noctem.</TextUnit>
    <TextUnit id="298" loc="10.299">advena semper eat, se tanti causa doloris</TextUnit>
    <TextUnit id="299" loc="10.300">auctorem confessa gemat.’ sic fata Diana</TextUnit>
    <TextUnit id="300" loc="10.301">tristis abit; delubra tacent, sacraria maerent,</TextUnit>
    <TextUnit id="301" loc="10.302">sanguine templa carent, nutrix tamen atria tantum</TextUnit>
    <TextUnit id="302" loc="10.303">templorum servabat anus, haec anxia crimen</TextUnit>
    <TextUnit id="303" loc="10.304">virginis et raptum deflebat maesta pudorem:</TextUnit>
    <TextUnit id="304" loc="10.305">qualis in exustis per sordida tecta ruinis</TextUnit>
    <TextUnit id="305" loc="10.306">strix nocturna sonat rostro stridente per umbras;</TextUnit>
    <TextUnit id="306" loc="10.307">qualis et horrendus funesto carmine bubo</TextUnit>
    <TextUnit id="307" loc="10.308">conqueritur deflenda gemens, dum tristia maestus</TextUnit>
    <TextUnit id="308" loc="10.309">funerea sub nocte canit, sic anxia nutrix</TextUnit>
    <TextUnit id="309" loc="10.310">ingemit et tremulas diffundit maesta querellas. –</TextUnit>
    <TextUnit id="310" loc="10.311">nuntius interea maesto volat ore satelles</TextUnit>
    <TextUnit id="311" loc="10.312">ad regem subvectus equo natamque tyranno</TextUnit>
    <TextUnit id="312" loc="10.313">indicat ignoto passim nupsisse marito.</TextUnit>
    <TextUnit id="313" loc="10.314">expavit genitor: sic quondam tristis Agenor</TextUnit>
    <TextUnit id="314" loc="10.315">concidit Europae senior fraudatus amore,</TextUnit>
    <TextUnit id="315" loc="10.316">cum nesciret adhuc generum meruisse Tonantem.</TextUnit>
    <TextUnit id="316" loc="10.317">&lt;ira dolor&gt; numen pietas iniuria regnum</TextUnit>
    <TextUnit id="317" loc="10.318">&lt;concuti&gt;unt franguntque virum, iubet arma ministris</TextUnit>
    <TextUnit id="318" loc="10.319">&lt;expediant&gt;, nam fama ducem rapiebat in enses.</TextUnit>
    <TextUnit id="319" loc="10.320">cum poenas mortesque parat, venit Indus ad aulam</TextUnit>
    <TextUnit id="320" loc="10.321">Liber et egregia compressit voce furentem:</TextUnit>
    <TextUnit id="321" loc="10.322">‘sic tibi, rector,’ ait ’mentem possedit inanis</TextUnit>
    <TextUnit id="322" loc="10.323">relligio? sic pignus amas ut tela parentur?</TextUnit>
    <TextUnit id="323" loc="10.324">qui furis, exspecta dulces de prole nepotes.</TextUnit>
    <TextUnit id="324" loc="10.325">virginitatis onus melior tolerare sacerdos</TextUnit>
    <TextUnit id="325" loc="10.326">non potuit: fervescit amans et casta Diana</TextUnit>
    <TextUnit id="326" loc="10.327">pastorem confessa virum.’ haec Liber aiebat.</TextUnit>
    <TextUnit id="327" loc="10.328">mulcentur iam corda ducis natamque tyrannus</TextUnit>
    <TextUnit id="328" loc="10.329">purgat et extemplo Medeae laudat amorem:</TextUnit>
    <TextUnit id="329" loc="10.330">sic meruit veniam generum confessus Achilles,</TextUnit>
    <TextUnit id="330" loc="10.331">sic pater ignovit Lycomedes, pectore natae</TextUnit>
    <TextUnit id="331" loc="10.332">et Pyrrhum suscepit avus gremioque nepotem</TextUnit>
    <TextUnit id="332" loc="10.333">fovit et ad Troiam post crimina misit Achillis.</TextUnit>
    <TextUnit id="333" loc="10.334">ut Scytha mollitus blanda pietate mitescit,</TextUnit>
    <TextUnit id="334" loc="10.335">mox iubet ut generum vel pignus regis ad aulam</TextUnit>
    <TextUnit id="335" loc="10.336">eiecto terrore rogent. tunc regia lauro</TextUnit>
    <TextUnit id="336" loc="10.337">cingitur et postes soceri pia serta coronant.</TextUnit>
    <TextUnit id="337" loc="10.338">mox thalamos subiere pares: laetatur Iason</TextUnit>
    <TextUnit id="338" loc="10.339">sponsus et in castris Veneris Medea triumphat.</TextUnit>
    <TextUnit id="339" loc="10.340">quattuor interea Phoebus transegerat annos,</TextUnit>
    <TextUnit id="340" loc="10.341">sed natos Medea duos fecunda marito</TextUnit>
    <TextUnit id="341" loc="10.342">ediderat, cum nocte iacens suspirat Iason</TextUnit>
    <TextUnit id="342" loc="10.343">nec gemitus latuere magam: ’quam, callide, fraudem</TextUnit>
    <TextUnit id="343" loc="10.344">quodve nefas moliris?’ ait ’non fallis amantem.</TextUnit>
    <TextUnit id="344" loc="10.345">dulcia saepe vigil contrectans pectora coniux</TextUnit>
    <TextUnit id="345" loc="10.346">agnovi, quia furta paras, quia mente fugaci</TextUnit>
    <TextUnit id="346" loc="10.347">infaustum quodcumque cupis. secreta polorum</TextUnit>
    <TextUnit id="347" loc="10.348">cognosco, si morbus erit, si bella parentur,</TextUnit>
    <TextUnit id="348" loc="10.349">si pluet aut flamma caelum rutilante coruscet:</TextUnit>
    <TextUnit id="349" loc="10.350">et tu Medeam credis quia fallis, Iason?’</TextUnit>
    <TextUnit id="350" loc="10.351">tunc sic Aesonides stimulet quae forma medullas</TextUnit>
    <TextUnit id="351" loc="10.352">indicat et pellis causas vel tempore tanto</TextUnit>
    <TextUnit id="352" loc="10.353">quod lateat socios, quia iam sic regnat amicus,</TextUnit>
    <TextUnit id="353" loc="10.354">consumptum quem morte putant planguntque parentes:</TextUnit>
    <TextUnit id="354" loc="10.355">'optarem revidere meos iterumque reverti</TextUnit>
    <TextUnit id="355" loc="10.356">ad thalamos, regina, tuos, monstrare Pelasgis,</TextUnit>
    <TextUnit id="356" loc="10.357">quid coniux, quid fata valent.’ Medea marito</TextUnit>
    <TextUnit id="357" loc="10.358">'iam pariter pergamus’ ait  'sic aurea pellis</TextUnit>
    <TextUnit id="358" loc="10.359">tollatur, lateant vastum ut mea facta draconem’</TextUnit>
    <TextUnit id="359" loc="10.360">dixerat et stratis rapitur sub nocte silenti.</TextUnit>
    <TextUnit id="360" loc="10.361">astra vocans et signa ciens iubet illa Soporem</TextUnit>
    <TextUnit id="361" loc="10.362">in nemus ad pellem vel templum Martis abire.</TextUnit>
    <TextUnit id="362" loc="10.363">dormierat serpens: pellis subtracta marito</TextUnit>
    <TextUnit id="363" loc="10.364">traditur, et pariter fugerunt fratre necato.</TextUnit>
    <TextUnit id="364" loc="10.365">accipiunt natos et singula pignora portant.</TextUnit>
    <TextUnit id="365" loc="10.366">ventum erat ad Thebas, pellis datur aurea regi.</TextUnit>
    <TextUnit id="366" loc="10.367">miratur rex ipse Creon, laudatur Iason,</TextUnit>
    <TextUnit id="367" loc="10.368">quod freta quod terras sic felix praedo vagetur.</TextUnit>
    <TextUnit id="368" loc="10.369">regis nata decens fuerat pulcherrima Glauce,</TextUnit>
    <TextUnit id="369" loc="10.370">iam cui virginitas annis matura tumebat;</TextUnit>
    <TextUnit id="370" loc="10.371">haec ubi conspexit iuvenem, flammata nitore</TextUnit>
    <TextUnit id="371" loc="10.372">aestuat et laudans alieni membra mariti</TextUnit>
    <TextUnit id="372" loc="10.373">optat habere virum. sonuit genitoris ad aures.</TextUnit>
    <TextUnit id="373" loc="10.374">tunc rector Thebanus ait: ’si Iuppiter auctor,</TextUnit>
    <TextUnit id="374" loc="10.375">si Lachesis, si fata iubent, nil ipse morabor.</TextUnit>
    <TextUnit id="375" loc="10.376">progenies mea turpe cupit: Fortuna favorem</TextUnit>
    <TextUnit id="376" loc="10.377">praestet et innumeri laudent per saecla nepotes.</TextUnit>
    <TextUnit id="377" loc="10.378">virgineo dabitur pellis cum dote pudori.’</TextUnit>
    <TextUnit id="378" loc="10.379">finierat senior, votum cognovit Iason</TextUnit>
    <TextUnit id="379" loc="10.380">et grates electus agit. praecepta tyrannus</TextUnit>
    <TextUnit id="380" loc="10.381">diffundit per regna nocens, invitat iniquus,</TextUnit>
    <TextUnit id="381" loc="10.382">ut veniant ad vota duces. dum festa parantur,</TextUnit>
    <TextUnit id="382" loc="10.383">cognovit Medea nefas nec tardius illud</TextUnit>
    <TextUnit id="383" loc="10.384">credidit; ingratum nam senserat ipsa maritum.</TextUnit>
    <TextUnit id="384" loc="10.385">ante diem tamen illa dolens, cum cerneret aulam</TextUnit>
    <TextUnit id="385" loc="10.386">et regis fervere domum, cum magna parantur</TextUnit>
    <TextUnit id="386" loc="10.387">prandia (venturi mittebant praemia reges),</TextUnit>
    <TextUnit id="387" loc="10.388">signorum cursus et plenae cornua lunae</TextUnit>
    <TextUnit id="388" loc="10.389">captabat Medea furens: iam clauserat orbem</TextUnit>
    <TextUnit id="389" loc="10.390">Cynthia sidereis transcendens saltibus astra.</TextUnit>
    <TextUnit id="390" loc="10.391">mox Colchis se spargit aquis et sulphure puro</TextUnit>
    <TextUnit id="391" loc="10.392">cum taedis fumans purgabat membra sacerdos</TextUnit>
    <TextUnit id="392" loc="10.393">et campum secreta petens, ubi mille sepulchra,</TextUnit>
    <TextUnit id="393" loc="10.394">astabat deiecta oculos, confessa reatum,</TextUnit>
    <TextUnit id="394" loc="10.395">et Lunam manibus tensis cum voce precatur:</TextUnit>
    <TextUnit id="395" loc="10.396">‘astrorum princeps, signorum gratia fulgens</TextUnit>
    <TextUnit id="396" loc="10.397">et caeli stellantis honos, caliginis hostis</TextUnit>
    <TextUnit id="397" loc="10.398">ac nocturnorum triplex regina polorum</TextUnit>
    <TextUnit id="398" loc="10.399">atque tenebrarum splendens patrona mearum,</TextUnit>
    <TextUnit id="399" loc="10.400">cui cancer domus &lt;est&gt;, ora clarissima mundi,</TextUnit>
    <TextUnit id="400" loc="10.401">brachia contorquens stellis, quae mense peragras</TextUnit>
    <TextUnit id="401" loc="10.402">quod Phoebus radians toto vix explicat anno,</TextUnit>
    <TextUnit id="402" loc="10.403">corporis et dominam verax quam turba fatetur,</TextUnit>
    <TextUnit id="403" loc="10.404">tu nemorum custos, tu mors pinnata ferarum</TextUnit>
    <TextUnit id="404" loc="10.405">(ursus cervus aper pantherae damma leones,</TextUnit>
    <TextUnit id="405" loc="10.406">retia cum veniunt aut cum venabula vibrant,</TextUnit>
    <TextUnit id="406" loc="10.407">ante necem tua praeda iacent); te tertius heres</TextUnit>
    <TextUnit id="407" loc="10.408">participem regni, consortem iuris amari</TextUnit>
    <TextUnit id="408" loc="10.409">optavit mundumque dedit tibi dona secundum</TextUnit>
    <TextUnit id="409" loc="10.410">(sub tua terribilis rapiuntur sceptra tyranni,</TextUnit>
    <TextUnit id="410" loc="10.411">dives pauper inops raptor pirata sacerdos</TextUnit>
    <TextUnit id="411" loc="10.412">advenient sub lege pari, non sorte sub una:</TextUnit>
    <TextUnit id="412" loc="10.413">tu punis post fata reos et viscera saevo,</TextUnit>
    <TextUnit id="413" loc="10.414">Persephone, das nostra cani), post regna barathri</TextUnit>
    <TextUnit id="414" loc="10.415">quae vultum mutare soles visura Tonantem:</TextUnit>
    <TextUnit id="415" loc="10.416">da veniam, Medea precor: cum clade suorum</TextUnit>
    <TextUnit id="416" loc="10.417">non decet ira deos. mereor pro crimine poenam,</TextUnit>
    <TextUnit id="417" loc="10.418">te feriente tamen, non ut mendicus Iason</TextUnit>
    <TextUnit id="418" loc="10.419">sit vindex, regina, tuus, qui criminis auctor</TextUnit>
    <TextUnit id="419" loc="10.420">ipse fuit: miseram solus non puniat, oro,</TextUnit>
    <TextUnit id="420" loc="10.421">qui mecum feriendus erat; cuicumque iubebis,</TextUnit>
    <TextUnit id="421" loc="10.422">colla paro feriat: tantum ne virgo Creontis</TextUnit>
    <TextUnit id="422" loc="10.423">discidium pariat nautam ductura maritum.</TextUnit>
    <TextUnit id="423" loc="10.424">exaudi famulam: dolor est, non zelus Iason.</TextUnit>
    <TextUnit id="424" loc="10.425">quinque dabo inferias (sat erunt pro crimine nostro</TextUnit>
    <TextUnit id="425" loc="10.426">inlustres animae): niveam cum Iasone Glaucen,</TextUnit>
    <TextUnit id="426" loc="10.427">mortibus amborum regem superaddo Creonta</TextUnit>
    <TextUnit id="427" loc="10.428">et natos miseranda duos, mea pignora, supplex</TextUnit>
    <TextUnit id="428" loc="10.429">offero, sacrilegos nostro de corpore fructus,</TextUnit>
    <TextUnit id="429" loc="10.430">ne prosit pecasse mihi.’ sic fata sacerdos</TextUnit>
    <TextUnit id="430" loc="10.431">suspexit non ire polos nec Luna videtur</TextUnit>
    <TextUnit id="431" loc="10.432">sic tauros urguere suos, sed cursibus astra</TextUnit>
    <TextUnit id="432" loc="10.433">ignitis responsa dabant. gavisa sacerdos</TextUnit>
    <TextUnit id="433" loc="10.434">vertit ad infernum gemitus regemque barathri</TextUnit>
    <TextUnit id="434" loc="10.435">secura iam voce ciet Furiasque precatur:</TextUnit>
    <TextUnit id="435" loc="10.436">‘impie rex Erebi, qui formidabile regnum</TextUnit>
    <TextUnit id="436" loc="10.437">Mortis habes, quem terra premit, qui funera mundi</TextUnit>
    <TextUnit id="437" loc="10.438">excipis et tantis non exples luctibus aulam;</TextUnit>
    <TextUnit id="438" loc="10.439">anguicomae vos quoque deae, quibus impius horror</TextUnit>
    <TextUnit id="439" loc="10.440">turpia vipereae funduntur membra cerastae</TextUnit>
    <TextUnit id="440" loc="10.441">(plurimus ora tegit pendens de vertice serpens</TextUnit>
    <TextUnit id="441" loc="10.442">et sinuant orbes per pallida colla dracones):</TextUnit>
    <TextUnit id="442" loc="10.443">si manibus laniata meis mala victima vestros</TextUnit>
    <TextUnit id="443" loc="10.444">ad manes pervenit homo, si viscera matris</TextUnit>
    <TextUnit id="444" loc="10.445">vos propter scindens homines in ventre necavi,</TextUnit>
    <TextUnit id="445" loc="10.446">nunc nostras audite preces. regnator Averni,</TextUnit>
    <TextUnit id="446" loc="10.447">crastina cum Glauce veniet nuptura marito,</TextUnit>
    <TextUnit id="447" loc="10.448">mox Furias admitte tuas; properate, sorores</TextUnit>
    <TextUnit id="448" loc="10.449">Tartareae: Thebis iterum iam vota geruntur,</TextUnit>
    <TextUnit id="449" loc="10.450">currite, per thalamos Iocastae frater et heres</TextUnit>
    <TextUnit id="450" loc="10.451">coniungit natam. Gens &lt;haec&gt; est vestra: dicavit</TextUnit>
    <TextUnit id="451" loc="10.452">mortibus impietas, affectus funera praestant.</TextUnit>
    <TextUnit id="452" loc="10.453">cur mora? nam nihil est quod non me exaudiat umquam.</TextUnit>
    <TextUnit id="453" loc="10.454">virginitas si casta placet, retinere pudorem</TextUnit>
    <TextUnit id="454" loc="10.455">si libet et numquam contagia blanda mariti</TextUnit>
    <TextUnit id="455" loc="10.456">quaeritis, innuptae nuptam exhorrete sorores.</TextUnit>
    <TextUnit id="456" loc="10.457">si Furias saevire precor nec sponte nocetis,</TextUnit>
    <TextUnit id="457" loc="10.458">non estis Furiae: nomen mutate domosque,</TextUnit>
    <TextUnit id="458" loc="10.459">ponite serpentes, alienas reddite flammas</TextUnit>
    <TextUnit id="459" loc="10.460">et puerum Veneris, quem iam tempsistis, amate.’</TextUnit>
    <TextUnit id="460" loc="10.461">dixerat et terra spatium tremibunda ciebat:</TextUnit>
    <TextUnit id="461" loc="10.462">quo steterat Medea loco, telluris hiatus</TextUnit>
    <TextUnit id="462" loc="10.463">finditur. attonitas inclinat cautior aures</TextUnit>
    <TextUnit id="463" loc="10.464">et surgens ’audimur’ ait,’ nam terra tremescit,</TextUnit>
    <TextUnit id="464" loc="10.465">verbera plaudentum resonant per inane sororum,</TextUnit>
    <TextUnit id="465" loc="10.466">sibila vipereis vibrant sub dentibus angues.</TextUnit>
    <TextUnit id="466" loc="10.467">res melior tempusque monet redeatur ad urbem.</TextUnit>
    <TextUnit id="467" loc="10.468">ante tamen fluvio corpus mergatur et undis.’</TextUnit>
    <TextUnit id="468" loc="10.469">quod maga digrediens mox perficit et petit urbem.</TextUnit>
    <TextUnit id="469" loc="10.470">exilit interea tecturus Lucifer astra</TextUnit>
    <TextUnit id="470" loc="10.471">puniceo praevectus equo rutilusque micansque</TextUnit>
    <TextUnit id="471" loc="10.472">concusso de crine iubar diffundit in orbem</TextUnit>
    <TextUnit id="472" loc="10.473">flammigeri roseas praecedens solis habenas:</TextUnit>
    <TextUnit id="473" loc="10.474">coeperat aula ducis strepitu resonare clientum.</TextUnit>
    <TextUnit id="474" loc="10.475">iam Phoebus scandebat equos et luce rubebat</TextUnit>
    <TextUnit id="475" loc="10.476">post noctem ventura dies, iam tecta Creontis</TextUnit>
    <TextUnit id="476" loc="10.477">regibus implentur, iam proxima virgo marito</TextUnit>
    <TextUnit id="477" loc="10.478">sederat et tabulas calamo sulcabat Iason;</TextUnit>
    <TextUnit id="478" loc="10.479">‘conventum pactumque’, sonat ’signate tabellas’.</TextUnit>
    <TextUnit id="479" loc="10.480">horrida Tartareo veniens de gurgite virgo</TextUnit>
    <TextUnit id="480" loc="10.481">Tesiphone signumque premit gavisa Megaera,</TextUnit>
    <TextUnit id="481" loc="10.482">Allecto testis ceras adamante notavit:</TextUnit>
    <TextUnit id="482" loc="10.483">anguibus horrendis per regia tecta flagellant.</TextUnit>
    <TextUnit id="483" loc="10.484">interea Medea novam formare coronam</TextUnit>
    <TextUnit id="484" loc="10.485">coeperat et niveis miscebat sulphura ceris,</TextUnit>
    <TextUnit id="485" loc="10.486">pix et stuppa ligat, species dat quattuor artis</TextUnit>
    <TextUnit id="486" loc="10.487">mascula tura cremans, sterili suffire cypresso</TextUnit>
    <TextUnit id="487" loc="10.488">cura fuit cyproque ligat, quod naufraga puppis</TextUnit>
    <TextUnit id="488" loc="10.489">perdiderat; cristata manus sancire iubetur:</TextUnit>
    <TextUnit id="489" loc="10.490">lambere caeruleis permisit serta cerastis.</TextUnit>
    <TextUnit id="490" loc="10.491">exitiale repit mox praemia taetra venenum,</TextUnit>
    <TextUnit id="491" loc="10.492">atque aurum mentita nocens radiare corona</TextUnit>
    <TextUnit id="492" loc="10.493">creditur et gemmas flores imitantur iniqui.</TextUnit>
    <TextUnit id="493" loc="10.494">dum funus Medea parat haec munera Glaucae,</TextUnit>
    <TextUnit id="494" loc="10.495">processit roseis sol mundum amplexus habenis.</TextUnit>
    <TextUnit id="495" loc="10.496">at maga sulphuream ponens ad busta coronam</TextUnit>
    <TextUnit id="496" loc="10.497">haec ait:’o mundi facies pulcherrima, Titan,</TextUnit>
    <TextUnit id="497" loc="10.498">naturam fervore tenens, elementa coartans,</TextUnit>
    <TextUnit id="498" loc="10.499">ne dispersa fluant aut mundi machina mergat,</TextUnit>
    <TextUnit id="499" loc="10.500">stelligeri iubar omne poli, quem sphaera polorum</TextUnit>
    <TextUnit id="500" loc="10.501">sustinet et prohibet rutilam plus ire per aethram,</TextUnit>
    <TextUnit id="501" loc="10.502">dum contra rapis axe rotas et colligis ignes;</TextUnit>
    <TextUnit id="502" loc="10.503">ipse pias animas mittis et claudis in aevum</TextUnit>
    <TextUnit id="503" loc="10.504">orbe tuo: miserere tuae, deus optime, nepti.</TextUnit>
    <TextUnit id="504" loc="10.505">insidant haec serta comis et virginis ora</TextUnit>
    <TextUnit id="505" loc="10.506">digna corona premat: sint, inquam, regis in aula</TextUnit>
    <TextUnit id="506" loc="10.507">munera nostra rogi, dent praemia tanta sepulchrum,</TextUnit>
    <TextUnit id="507" loc="10.508">ignea mors rapiat sponsum cum paelice busta.’</TextUnit>
    <TextUnit id="508" loc="10.509">sic effata minax Solis mox numen adorat.</TextUnit>
    <TextUnit id="509" loc="10.510">‘tempus &lt;ad&gt;est, pergamus’ ait. sic fata coronam</TextUnit>
    <TextUnit id="510" loc="10.511">tollit et insontem fingens ad tecta Creontis</TextUnit>
    <TextUnit id="511" loc="10.512">venerat, oblata sponsae dat serta puellae:</TextUnit>
    <TextUnit id="512" loc="10.513">‘accipe, virgo, libens auratam in fronte coronam,</TextUnit>
    <TextUnit id="513" loc="10.514">quam captiva dabo, qualem mea pignora sumant.’</TextUnit>
    <TextUnit id="514" loc="10.515">dixerat et capiti, quod iam diademate regni</TextUnit>
    <TextUnit id="515" loc="10.516">splendebat, fera serta locat. laudata recedit</TextUnit>
    <TextUnit id="516" loc="10.517">Colchis, et infaustas vomuerunt munera flammas:</TextUnit>
    <TextUnit id="517" loc="10.518">has radians nam Phoebus alit. iam creverat ignis:</TextUnit>
    <TextUnit id="518" loc="10.519">uritur ingratus usta cum virgine nauta;</TextUnit>
    <TextUnit id="519" loc="10.520">cum genero nataeque parat succurrere rector,</TextUnit>
    <TextUnit id="520" loc="10.521">uritur ipse Creon; rogus est mox aula tyranni.</TextUnit>
    <TextUnit id="521" loc="10.522">diffugiunt omnes, populi conviva ministri,</TextUnit>
    <TextUnit id="522" loc="10.523">saltantum fugere chori, nam festa canentes</TextUnit>
    <TextUnit id="523" loc="10.524">ambusti lamenta sonant nec tympana plausu</TextUnit>
    <TextUnit id="524" loc="10.525">percutiunt, sed turba gemens hinc inde lacertos</TextUnit>
    <TextUnit id="525" loc="10.526">verberat et flentes sed non sua funera plangunt.</TextUnit>
    <TextUnit id="526" loc="10.527">stabat sola nocens necdum satiata sacerdos</TextUnit>
    <TextUnit id="527" loc="10.528">nec secura tamen: numquam sic posse venena</TextUnit>
    <TextUnit id="528" loc="10.529">credidit aut precibus tantum servire furores.</TextUnit>
    <TextUnit id="529" loc="10.530">sed postquam solos quos iusserat ignis adussit,</TextUnit>
    <TextUnit id="530" loc="10.531">tunc natos furibunda premit. nam Mermerus insons</TextUnit>
    <TextUnit id="531" loc="10.532">et Pheretes matrem blanda pietate vocabant.</TextUnit>
    <TextUnit id="532" loc="10.533">ut flammas vitare queat, infantia simplex</TextUnit>
    <TextUnit id="533" loc="10.534">affectu petit ipsa necem vel sponte pericla</TextUnit>
    <TextUnit id="534" loc="10.535">quaerit inops, passura necem mucrone parentis,</TextUnit>
    <TextUnit id="535" loc="10.536">ignari, quae mater erat quid saeva pararet.</TextUnit>
    <TextUnit id="536" loc="10.537">tunc genetrix furibunda manum suspendit et ensem</TextUnit>
    <TextUnit id="537" loc="10.538">ac fatur: 'Sol testis avus Sol Persice Mithra</TextUnit>
    <TextUnit id="538" loc="10.539">Luna, decus noctis, Furiae, Proserpina, Pluton:</TextUnit>
    <TextUnit id="539" loc="10.540">accipe, Sol radians, animas, tu corpora, Luna,</TextUnit>
    <TextUnit id="540" loc="10.541">nutrimenta animae; fundit quem mucro cruorem</TextUnit>
    <TextUnit id="541" loc="10.542">sumite vos, Furiae; noctis rex exigat umbras;</TextUnit>
    <TextUnit id="542" loc="10.543">spiritus in ventos satis est punisse nocentes</TextUnit>
    <TextUnit id="543" loc="10.545">quo genitor feriendus erat: nihil ipsa dolebo,</TextUnit>
    <TextUnit id="544" loc="10.546">si ingrata maneat nullus de gente superstes.’</TextUnit>
    <TextUnit id="545" loc="10.547">haec ait et geminos uno simul ense noverca</TextUnit>
    <TextUnit id="546" loc="10.548">transegit pueros. quos sic portabat ad arcem</TextUnit>
    <TextUnit id="547" loc="10.549">(ut proceres videre nefas, timuere cruentam</TextUnit>
    <TextUnit id="548" loc="10.550">et doluere simul), ceu quondam baccha Lyaei</TextUnit>
    <TextUnit id="549" loc="10.551">saeva caput iuvenis mater gestabat Agave.</TextUnit>
    <TextUnit id="550" loc="10.552">‘his’ inquit Medea ’rogis, ubi pulchra noverca</TextUnit>
    <TextUnit id="551" loc="10.553">et pater ipse Creon vel perfidus arsit Iason,</TextUnit>
    <TextUnit id="552" loc="10.554">vos, miseri, commendo, meis’. sic fata minorum</TextUnit>
    <TextUnit id="553" loc="10.555">corpora saeva parens funestos mittit in ignes</TextUnit>
    <TextUnit id="554" loc="10.556">et currus metuenda petit. venere dracones</TextUnit>
    <TextUnit id="555" loc="10.557">viperea cervice iubas et colla levantes</TextUnit>
    <TextUnit id="556" loc="10.558">squamea, cristato radiabant vertice flammae.</TextUnit>
    <TextUnit id="557" loc="10.559">currus taeda fuit, sulphur iuga, temo bitumen</TextUnit>
    <TextUnit id="558" loc="10.560">et rota cupressus, solidarat frena venenum,</TextUnit>
    <TextUnit id="559" loc="10.561">plumbeus axis erat raptus de quinque sepulchris.</TextUnit>
    <TextUnit id="560" loc="10.562">occupat illa gravem funesto corpore currum,</TextUnit>
    <TextUnit id="561" loc="10.563">ire Furor residens taetros simul imperat angues.</TextUnit>
    <TextUnit id="562" loc="10.564">tolluntur celeres, mox se tellure levabant,</TextUnit>
    <TextUnit id="563" loc="10.565">iam nutant per inane rotae hinc inde labantes,</TextUnit>
    <TextUnit id="564" loc="10.566">aera saeva petit volitans quadriga venena</TextUnit>
    <TextUnit id="565" loc="10.567">et poterat fuscare diem, corrumpere ventos,</TextUnit>
    <TextUnit id="566" loc="10.568">ni Phoebus rubuisset avus de crimine neptis</TextUnit>
    <TextUnit id="567" loc="10.569">et totum meliore coma perfunderet orbem.</TextUnit>
    <TextUnit id="568" loc="10.570">saeve Furor, crudele Nefas, infausta Libido,</TextUnit>
    <TextUnit id="569" loc="10.571">Impietas, Furiae, Luctus, Mors, Funera, Livor,</TextUnit>
    <TextUnit id="570" loc="10.572">linquite mortales miseroque ignoscite mundo,</TextUnit>
    <TextUnit id="571" loc="10.573">parcite iam Thebis, diros cohibete furores.</TextUnit>
    <TextUnit id="572" loc="10.574">inde venit quodcumque nefas: sic Cadmus &lt;aratro&gt;</TextUnit>
    <TextUnit id="573" loc="10.575">obruit infaustis crudelia semina sulcis,</TextUnit>
    <TextUnit id="574" loc="10.576">inde seges ferrata micat vel Martis anheli</TextUnit>
    <TextUnit id="575" loc="10.577">heu male conceptis praegnatur terra venenis:</TextUnit>
    <TextUnit id="576" loc="10.578">emicuit galeata cohors aciesque nefanda,</TextUnit>
    <TextUnit id="577" loc="10.579">rumperet ensiferis cum ferrea messis aristis,</TextUnit>
    <TextUnit id="578" loc="10.580">insurgunt clipeis, rapiunt simul arma phalanges</TextUnit>
    <TextUnit id="579" loc="10.581">mortibus alternis et mutua fata minantur</TextUnit>
    <TextUnit id="580" loc="10.582">fraternumque nefas qui gessit vindicat ensis;</TextUnit>
    <TextUnit id="581" loc="10.583">inde Athamas miserandus erat, miser inde Palaemon,</TextUnit>
    <TextUnit id="582" loc="10.584">inde Iocasta fuit, turpis fuit Oedipus inde,</TextUnit>
    <TextUnit id="583" loc="10.585">inde Eteocles erat frater Polynicis et hostis,</TextUnit>
    <TextUnit id="584" loc="10.586">et Polynices inops germani morte peremptus.</TextUnit>
    <TextUnit id="585" loc="10.587">blanda Venus, lascive puer, Semeleie Bacche,</TextUnit>
    <TextUnit id="586" loc="10.588">parcite vos saltim, Thebis quibus auctor origo</TextUnit>
    <TextUnit id="587" loc="10.589">aut soboles praeclara fuit: tibi mater, Iacche,</TextUnit>
    <TextUnit id="588" loc="10.590">Thebana de stirpe, † Tartara tibi Diones,</TextUnit>
    <TextUnit id="589" loc="10.591">Harmoniam nupsisse ferunt: pro munere Thebae</TextUnit>
    <TextUnit id="590" loc="10.592">et pro tot meritis sic funera tanta merentur?</TextUnit>
    <TextUnit id="591" loc="10.593">crimen erit genuisse deos! iam Creta Tonantem</TextUnit>
    <TextUnit id="592" loc="10.594">depositum nutrisse neget, iam Delos in undas</TextUnit>
    <TextUnit id="593" loc="10.595">fluctuet et paveat partus meruisse deorum,</TextUnit>
    <TextUnit id="594" loc="10.596">te Venerem freta vestra negent, abiuret Amores</TextUnit>
    <TextUnit id="595" loc="10.597">Cyprus et Idalium pigeat coluisse Dionen,</TextUnit>
    <TextUnit id="596" loc="10.598">Vulcanus Lemno, Iuno spernatur ab Argis,</TextUnit>
    <TextUnit id="597" loc="10.599">Gorgone terribilis Pallas damnetur Athenis,</TextUnit>
    <TextUnit id="598" loc="10.600">sitque nefas coluisse deos, quia crimen habetur</TextUnit>
    <TextUnit id="599" loc="10.601">relligionis honos, cum dat pro laude pericla.</TextUnit>
  </Text>
</TessDocument>
