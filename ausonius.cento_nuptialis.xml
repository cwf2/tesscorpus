<?xml version="1.0" encoding="UTF-8"?>
<TessDocument id="ausonius.cento_nuptialis">
  <Metadata>
    <Author>ausonius</Author>
    <Display>Cento Nuptialis</Display>
    <Abbr>aus. cent. nupt.</Abbr>
    <Lang>la</Lang>
    <Prose>0</Prose>
    <PrintSource>Ausonius. Works. Ausonius, Vol 1. Ausonius, Decimus Magnus. Hugh G. Evelyn-White. William Heinemann Ltd.; Harvard University Press. London; Cambridge, Massachusetts. 1919.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3Atext%3A2008.01.0605%3Asection%3D4</DigitalSourceURL>
    <AddedBy>Katherine Roache</AddedBy>
    <URI>urn:cts:latinLit:stoa0045.stoa003.perseus-lat1</URI>
  </Metadata>
  <Text>
    <TextUnit id="0" loc="praef">Ausonius Paulo S. Perlege hoc etiam, si operae est, frivolum et nullius pretii opusculum, quod nec labor excudit nec cura limavit, sine ingenii acumine et morae maturitate. Centonem vocant, qui primi hac concinnatione luserunt. solae memoriae negotium sparsa colligere et integrare lacerata, quod ridere magis quam laudare possis, pro quo, si per sigillaria in auctione veniret, neque Afranius naucum daret, neque ciccum suum Plautus offerret, piget enim Vergiliani carminis dignitatem tam ioculari dehonestasse materia, sed quid facerem? iussum erat: quodque est potentissimum imperandi genus, rogabat, qui iubere poterat, sanctus imperator Valentinianus, vir meo iudicio eruditus, nuptias quondam eiusmodi ludo descripserat, aptis  equidem versibus et compositione festiva. experiri deinde volens, quantum nostra contentione praecelleret, simile nos de eodem concinnare praecepit, quam scrupulosum hoc mihi fuerit, intellege: neque ante-ferri volebam neque posthaberi, cum aliorum quoque iudicio detegenda esset adulatio inepta, si cederem, insolentia, si ut aemulus eminerem. suscepi igitur similis recusanti feliciterque et obnoxius gratiam tenui nec victor offendi. Hoc, tum die uno et addita lucubratione propera-tum, modo inter liturarios meos cum reperissem, tanta mihi candoris tui et amoris fiducia est, ut severitati tuae nec ridenda subtraherem. accipe igitur opusculum de inconexis continuum, de diversis unum, de seriis ludicrum, de alieno nostrum: ne in sacris et fabulis aut Thyonianum mireris aut Virbium, illum de Dionyso, hunc de Hippolyto reformatum. Et si pateris, ut doceam docendus ipse, cento quid sit, absolvam. variis de locis sensibusque diversis quaedam carminis structura solidatur, in unum versum ut coeant aut caesi duo aut unus et sequens &amp;lt;medius&amp;gt; cum medio, nam duos iunctim locare ineptum est, et tres una serie merae nugae. diffinduntur autem per caesuras omnes, quas recipit  versus heroicus, convenire ut possit aut penthemimeris cum reliquo anapaestico, aut trochaice cum posteriore segmento, aut septem semipedes cum anapaestico chorico, aut &amp;lt;ponatur&amp;gt; post dactylum atque semipedem quidquid restat hexametro: simile ut dicas ludicro, quod Graeci ostomachion vocavere. ossicula ea sunt: ad summam quattuordecim figuras geometricas habent, sunt enim aequaliter triquetra vel extentis lineis vel eiusdem frontis, vel rectis1 angulis vel obliquis: isoscele ipsi vel isopleura vocant, orthogonia quoque et scalena. harum verticularum ariis coagmentis simulantur species mille formarum: helephantus belua aut aper bestia, anser volans et mirmillo in armis, subsidens venator et latrans canis, quin et turris et cantharus et alia huiusmodi innumerabilium figurarum, quae alius alio scientius variegant. sed peritorum concinnatio miraculum est, imperitorum iunctura ridiculum, quo praedicto scies, quod ego posteriorem imitatus sum. Hoc ergo centonis opusculum ut ille ludus tractatur, pari modo sensus diversi ut congruant, adoptiva quae sunt, ut cognata videantur, aliena ne interluceant: arcessita ne vim redarguant, densa ne supra modum protuberent, hiulca ne pateant.  quae si omnia ita tibi videbuntur, ut praeceptum est, dices me composuisse centonem, et quia sub imperatore meo tum merui, procedere mihi inter frequentes stipendium iubebis: sin aliter, aere dirutum 1 facies, ut cumulo carminis in fiscum suum redacto redeant versus, unde venerunt, vale.</TextUnit>
    <TextUnit id="1" loc="1">ACCIPITE haec animis laetasque advertite mentes,</TextUnit>
    <TextUnit id="2" loc="2">ambo animis, ambo insignes praestantibus armis;</TextUnit>
    <TextUnit id="3" loc="3">ambo florentes, genus insuperabile bello.</TextUnit>
    <TextUnit id="4" loc="4">tuque prior, nam te maioribus ire per altum</TextUnit>
    <TextUnit id="5" loc="5">auspiciis manifesta fides, quo iustior alter</TextUnit>
    <TextUnit id="6" loc="6">nec pietate fuit, nec bello maior et armis;</TextUnit>
    <TextUnit id="7" loc="7">tuque puerque tuus, magnae spes altera Romae,</TextUnit>
    <TextUnit id="8" loc="8">flos veterum virtusque virum, mea maxima cura,</TextUnit>
    <TextUnit id="9" loc="9">nomine avum referens, animo manibusque parentem.</TextUnit>
    <TextUnit id="10" loc="10">non iniussa cano. sua cuique exorsa laborem</TextUnit>
    <TextUnit id="11" loc="11">fortunamque ferent: mihi iussa capessere fas est.</TextUnit>
    <TextUnit id="12" loc="12">EXPECTATA dies aderat dignisque hymenaeis</TextUnit>
    <TextUnit id="13" loc="13">matres atque viri, iuvenes ante ora parentum</TextUnit>
    <TextUnit id="14" loc="14">conveniunt stratoque super discumbitur ostro,</TextUnit>
    <TextUnit id="15" loc="15">dant famuli manibus lymphas onerantque canistris</TextUnit>
    <TextUnit id="16" loc="16">dona laboratae Cereris pinguisque ferinae</TextUnit>
    <TextUnit id="17" loc="17">viscera tosta ferunt. series longissima rerum:</TextUnit>
    <TextUnit id="18" loc="18">alituum pecudumque genus capreaeque sequaces</TextUnit>
    <TextUnit id="19" loc="19">non absunt illic neque oves haedique petulci</TextUnit>
    <TextUnit id="20" loc="20">et genus aequoreum, dammae cervique fugaces:</TextUnit>
    <TextUnit id="21" loc="21">ante oculos interque manus sunt mitia poma.</TextUnit>
    <TextUnit id="22" loc="22">Postquam exempta fames et amor compressus edendi,</TextUnit>
    <TextUnit id="23" loc="23">crateras magnos statuunt Bacchumque ministrant.</TextUnit>
    <TextUnit id="24" loc="24">sacra canunt, plaudunt choreas et carmina dicunt.</TextUnit>
    <TextUnit id="25" loc="25">nec non Thraeicius longa cum veste sacerdos</TextUnit>
    <TextUnit id="26" loc="26">obloquitur numeris septem discrimina vocum.</TextUnit>
    <TextUnit id="27" loc="27">at parte ex alia biforem dat tibia cantum.</TextUnit>
    <TextUnit id="28" loc="28">omnibus una quies operum, cunctique relictis</TextUnit>
    <TextUnit id="29" loc="29">consurgunt mensis: per limina laeta frequentes,</TextUnit>
    <TextUnit id="30" loc="30">discurrunt variantque vices populusque patresque</TextUnit>
    <TextUnit id="31" loc="31">matronae, pueri, vocemque per ampla volutant</TextUnit>
    <TextUnit id="32" loc="32">atria: dependent lychni laquearibus aureis.</TextUnit>
    <TextUnit id="33" loc="33">TANDEM progreditur Veneris iustissima cura,</TextUnit>
    <TextUnit id="34" loc="34">iam matura viro, iam plenis nubilis annis,</TextUnit>
    <TextUnit id="35" loc="35">virginis os habitumque gerens, cui plurimus ignem</TextUnit>
    <TextUnit id="36" loc="36">subiecit rubor et calefacta per ora cucurrit,</TextUnit>
    <TextUnit id="37" loc="37">intentos volvens oculos, uritque videndo.</TextUnit>
    <TextUnit id="38" loc="38">illam omnis tectis agrisque effusa iuventus</TextUnit>
    <TextUnit id="39" loc="39">turbaque miratur matrum. vestigia primi</TextUnit>
    <TextUnit id="40" loc="40">alba pedis, dederatque comam diffundere ventis.</TextUnit>
    <TextUnit id="41" loc="41">fert picturatas auri subtemine vestes,</TextUnit>
    <TextUnit id="42" loc="42">ornatus Argivae Helenae: qualisque videri</TextUnit>
    <TextUnit id="43" loc="43">caelicolis et quanta solet Venus aurea contra,</TextUnit>
    <TextUnit id="44" loc="44">talis erat species, talem se laeta ferebat</TextUnit>
    <TextUnit id="45" loc="45">ad soceros solioque alte subnixa resedit.</TextUnit>
    <TextUnit id="46" loc="46">AT parte ex alia foribus sese intulit altis</TextUnit>
    <TextUnit id="47" loc="47">ora puer prima signans intonsa iuventa,</TextUnit>
    <TextUnit id="48" loc="48">pictus acu chlamydem auratam, quam plurima circum</TextUnit>
    <TextUnit id="49" loc="49">purpura maeandro duplici Meliboea cucurrit,</TextUnit>
    <TextUnit id="50" loc="50">et tunicam, molli mater quam neverat auro:</TextUnit>
    <TextUnit id="51" loc="51">os umerosque deo similis lumenque iuventae.</TextUnit>
    <TextUnit id="52" loc="52">qualis, ubi oceani perfusus Lucifer unda</TextUnit>
    <TextUnit id="53" loc="53">extulit os sacrum caelo: sic ora ferebat,</TextUnit>
    <TextUnit id="54" loc="54">sic oculos cursuque amens ad limina tendit.</TextUnit>
    <TextUnit id="55" loc="55">illum turbat amor figitque in virgine vultus;</TextUnit>
    <TextUnit id="56" loc="56">oscula libavit dextramque amplexus inhaesit.</TextUnit>
    <TextUnit id="57" loc="57">INCEDUNT pueri pariterque ante ora parentum</TextUnit>
    <TextUnit id="58" loc="58">dona ferunt, pallam signis auroque rigentem,</TextUnit>
    <TextUnit id="59" loc="59">munera portantes aurique eborisque talenta</TextUnit>
    <TextUnit id="60" loc="60">et sellam et pictum croceo velamen acantho,</TextUnit>
    <TextUnit id="61" loc="61">ingens argentum mensis colloque monile</TextUnit>
    <TextUnit id="62" loc="62">bacatum et duplicem gemmis auroque coronam.</TextUnit>
    <TextUnit id="63" loc="63">olli serva datur geminique sub ubere nati:</TextUnit>
    <TextUnit id="64" loc="64">quattuor huic iuvenes totidem innuptaeque puellae:</TextUnit>
    <TextUnit id="65" loc="65">omnibus in morem tonsa coma; pectore summo</TextUnit>
    <TextUnit id="66" loc="66">flexilis obtorti per collum circulus auri.</TextUnit>
    <TextUnit id="67" loc="67">TUM studio effusae matres ad limina ducunt;</TextUnit>
    <TextUnit id="68" loc="68">at chorus aequalis, pueri innuptaeque puellae,</TextUnit>
    <TextUnit id="69" loc="69">versibus incomptis ludunt et carmina dicunt:</TextUnit>
    <TextUnit id="70" loc="70">O digno coniuncta viro, gratissima coniunx,</TextUnit>
    <TextUnit id="71" loc="71">sis felix, primos Lucinae experta labores</TextUnit>
    <TextUnit id="72" loc="72">et mater, cape Maeonii carchesia Bacchi.</TextUnit>
    <TextUnit id="73" loc="73">sparge, marite, nuces; cinge haec altaria vitta,</TextUnit>
    <TextUnit id="74" loc="74">flos veterum virtusque virum: tibi ducitur uxor,</TextUnit>
    <TextUnit id="75" loc="75">omnes ut tecum meritis pro talibus annos</TextUnit>
    <TextUnit id="76" loc="76">exigat et pulchra faciat te prole parentem.</TextUnit>
    <TextUnit id="77" loc="77">fortunati ambo, si quid pia numina possunt,</TextUnit>
    <TextUnit id="78" loc="78">vivite felices.” dixerunt “currite” fusis</TextUnit>
    <TextUnit id="79" loc="79">concordes stabili fatorum numine Parcae.</TextUnit>
    <TextUnit id="80" loc="80">POSTQUAM est in thalami pendentia pumice tecta</TextUnit>
    <TextUnit id="81" loc="81">perventum, licito tandem sermone fruuntur.</TextUnit>
    <TextUnit id="82" loc="82">congressi iungunt dextras stratisque reponunt.</TextUnit>
    <TextUnit id="83" loc="83">at Cytherea novas artes et pronuba Iuno</TextUnit>
    <TextUnit id="84" loc="84">sollicitat suadetque ignota lacessere bella.</TextUnit>
    <TextUnit id="85" loc="85">ille ubi complexu molli fovet atque repente</TextUnit>
    <TextUnit id="86" loc="86">accepit solitam flammam lectumque iugalem:</TextUnit>
    <TextUnit id="87" loc="87">“o virgo, nova mi facies, gratissima coniunx,</TextUnit>
    <TextUnit id="88" loc="88">venisti tandem, mea sola et sera voluptas.</TextUnit>
    <TextUnit id="89" loc="89">o dulcis coniunx, non haec sine numine divum</TextUnit>
    <TextUnit id="90" loc="90">proveniunt: placitone etiam pugnabis amori?”</TextUnit>
    <TextUnit id="91" loc="91">Talia dicentem iamdudum aversa tuetur</TextUnit>
    <TextUnit id="92" loc="92">cunctaturque metu telumque instare tremiscit</TextUnit>
    <TextUnit id="93" loc="93">spemque metumque inter funditque has ore loquelas:</TextUnit>
    <TextUnit id="94" loc="94">“Per te, per, qui te talem genuere, parentes,</TextUnit>
    <TextUnit id="95" loc="95">o formose puer, noctem non amplius unam</TextUnit>
    <TextUnit id="96" loc="96">hanc tu, oro, solare inopem et miserere precantis.</TextUnit>
    <TextUnit id="97" loc="97">succidimus: non lingua valet, non corpore notae</TextUnit>
    <TextUnit id="98" loc="98">sufficiunt vires, nec vox aut verba sequuntur.”</TextUnit>
    <TextUnit id="99" loc="99">ille autem:  “Causas nequiquam nectis inanes,”</TextUnit>
    <TextUnit id="100" loc="100">praecipitatque moras omnis solvitque pudorem.</TextUnit>
    <TextUnit id="101" loc="parecbasis">Hactenus castis auribus audiendum mysterium nuptiale ambitu loquendi et circuitione velavi. verum quoniam et Fescenninos amat celebritas nuptialis verborumque petulantiam notus vetere instituto ludus admittit, cetera quoque cubiculi et lectuli operta prodentur ab eodem auctore collecta, ut bis erubescamus, qui et Vergilium faciamus impudentem. vos, si placet, hic iam legendi modum ponite: cetera curiosis relinquite.</TextUnit>
    <TextUnit id="102" loc="101">POSTQUAM congressi sola sub nocte per umbram</TextUnit>
    <TextUnit id="103" loc="102">et mentem Venus ipsa dedit, nova proelia temptant,</TextUnit>
    <TextUnit id="104" loc="103">tollit se arrectum: conantem plurima frustra</TextUnit>
    <TextUnit id="105" loc="104">occupat os faciemque, pedem pede fervidus urget,</TextUnit>
    <TextUnit id="106" loc="105">perfidus alta petens: ramum, qui veste latebat,</TextUnit>
    <TextUnit id="107" loc="106">sanguineis ebuli bacis minioque rubentem</TextUnit>
    <TextUnit id="108" loc="107">nudato capite et pedibus per mutua nexis,</TextUnit>
    <TextUnit id="109" loc="108">monstrum horrendum, informe, ingens, cui lumen ademptum,</TextUnit>
    <TextUnit id="110" loc="109">eripit a femore et trepidanti fervidus instat.</TextUnit>
    <TextUnit id="111" loc="110">est in secessu, tenuis quo semita ducit,</TextUnit>
    <TextUnit id="112" loc="111">ignea rima micans: exhalat opaca mephitim.</TextUnit>
    <TextUnit id="113" loc="112">nulli fas casto sceleratum insistere limen.</TextUnit>
    <TextUnit id="114" loc="113">hic specus horrendum: talis sese halitus atris</TextUnit>
    <TextUnit id="115" loc="114">faucibus effundens nares contingit odore.</TextUnit>
    <TextUnit id="116" loc="115">huc iuvenis nota fertur regione viarum</TextUnit>
    <TextUnit id="117" loc="116">et super incumbens nodis et cortice crudo</TextUnit>
    <TextUnit id="118" loc="117">intorquet summis adnixus viribus hastam.</TextUnit>
    <TextUnit id="119" loc="118">haesit virgineumque alte bibit acta cruorem.</TextUnit>
    <TextUnit id="120" loc="119">insonuere cavae gemitumque dedere cavernae.</TextUnit>
    <TextUnit id="121" loc="120">illa manu moriens telum trahit, ossa sed inter</TextUnit>
    <TextUnit id="122" loc="121">altius ad vivum persedit vulnere mucro.</TextUnit>
    <TextUnit id="123" loc="122">ter sese attollens cubitoque innixa levavit,</TextUnit>
    <TextUnit id="124" loc="123">ter revoluta toro est. manet imperterritus ille.</TextUnit>
    <TextUnit id="125" loc="124">nec mora nec requies: clavumque adfixus et haerens</TextUnit>
    <TextUnit id="126" loc="125">nusquam amittebat oculosque sub astra tenebat.</TextUnit>
    <TextUnit id="127" loc="126">itque reditque viam totiens uteroque recusso</TextUnit>
    <TextUnit id="128" loc="127">transadigit costas et pectine pulsat eburno.</TextUnit>
    <TextUnit id="129" loc="128">iamque fere spatio extremo fessique sub ipsam</TextUnit>
    <TextUnit id="130" loc="129">finem adventabant: tum creber anhelitus artus</TextUnit>
    <TextUnit id="131" loc="130">aridaque ora quatit, sudor fluit undique rivis,</TextUnit>
    <TextUnit id="132" loc="131">labitur exanguis, destillat ab inguine virus.</TextUnit>
    <TextUnit id="133" loc="132">Contentus esto, Paule mi,</TextUnit>
    <TextUnit id="134" loc="133">lasciva, Paule, pagina:</TextUnit>
    <TextUnit id="135" loc="134">ridere, nil ultra, expeto.</TextUnit>
    <TextUnit id="136" loc="135">Sed cum legeris, adesto mihi adversum eos, qui,</TextUnit>
    <TextUnit id="137" loc="136">ut Iuvenalis ait, “Curios simulant et Bacchanalia</TextUnit>
    <TextUnit id="138" loc="137">vivunt,” ne fortasse mores meos spectent de carmine.</TextUnit>
    <TextUnit id="139" loc="138">“Lasciva est nobis pagina, vita proba,”</TextUnit>
    <TextUnit id="140" loc="139">ut Martialis dicit, meminerint autem, quippe eruditi,</TextUnit>
    <TextUnit id="141" loc="140">probissimo viro Plinio in poematiis lasciviam,</TextUnit>
    <TextUnit id="142" loc="141">in moribus constitisse censuram; prurire opusculum</TextUnit>
    <TextUnit id="143" loc="142">Sulpiciae, frontem caperare; esse Appuleium in vita</TextUnit>
    <TextUnit id="144" loc="143">philosophum, in epigrammatis amatorem; in praeceptis</TextUnit>
    <TextUnit id="145" loc="144">Ciceronis extare severitatem, in epistulis ad</TextUnit>
    <TextUnit id="146" loc="145">Caerelliam subesse petulantiam; Platonis Symposion</TextUnit>
    <TextUnit id="147" loc="146">composita in ephebos epyllia continere, nam quid</TextUnit>
    <TextUnit id="148" loc="147">Anniani Fescenninos, quid antiquissimi poetae Laevii</TextUnit>
    <TextUnit id="149" loc="148">Erotopaegnion libros loquar? quid Evenum, quem</TextUnit>
    <TextUnit id="150" loc="149">Menander sapientem vocavit? quid ipsum Menandrum?</TextUnit>
    <TextUnit id="151" loc="150">quid comicos omnes, quibus severa vita est</TextUnit>
    <TextUnit id="152" loc="151">et laeta materia? quid etiam Maronem Parthenien</TextUnit>
    <TextUnit id="153" loc="152">dictum causa pudoris, qui in octavo Aeneidos, cum</TextUnit>
    <TextUnit id="154" loc="153">describeret coitum Veneris atque Vulcani, atque αἰσχροσεμνίαν</TextUnit>
    <TextUnit id="155" loc="154">decenter immiscuit? quid? in tertio Georgicorum</TextUnit>
    <TextUnit id="156" loc="155">de summissis in gregem maritis nonne obscenam</TextUnit>
    <TextUnit id="157" loc="156">significationem honesta verborum translatione</TextUnit>
    <TextUnit id="158" loc="157">velavit? et si quid in nostro ioco aliquorum hominum</TextUnit>
    <TextUnit id="159" loc="158">severitas vestita condemnat, de Vergilio arcessitum</TextUnit>
    <TextUnit id="160" loc="159">sciat, igitur cui hic ludus noster non placet, ne</TextUnit>
    <TextUnit id="161" loc="160">legerit, aut cum legerit, obliviscatur, aut non oblitus</TextUnit>
    <TextUnit id="162" loc="161">ignoscat, etenim fabula de nuptiis est et, velit nolit,</TextUnit>
    <TextUnit id="163" loc="162">aliter haec sacra non constant.</TextUnit>
  </Text>
</TessDocument>
