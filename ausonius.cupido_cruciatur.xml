<?xml version="1.0" encoding="UTF-8"?>
<TessDocument id="ausonius.cupido_cruciatur">
  <Metadata>
    <Author>ausonius</Author>
    <Display>Cupido cruciatur</Display>
    <Abbr>aus. cup. cruc.</Abbr>
    <Lang>la</Lang>
    <Prose>0</Prose>
    <PrintSource>Hugh G. Evelyn-White, Ausonius. Works.. London; Cambridge, Massachusetts: William Heinemann Ltd.; Harvard University Press, 1919.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0607</DigitalSourceURL>
    <AddedBy>Katherine Roache</AddedBy>
    <URI>urn:cts:latinLit:stoa0045.stoa005.perseus-lat1</URI>
  </Metadata>
  <Text>
    <TextUnit id="0" loc="1.1">AERIS in campis, memorat quos musa Maronis,</TextUnit>
    <TextUnit id="1" loc="1.2">myrteus amentes ubi lucus opacat amantes,</TextUnit>
    <TextUnit id="2" loc="1.3">orgia ducebant heroides et sua quaeque,</TextUnit>
    <TextUnit id="3" loc="1.4">ut quondam occiderant, leti argumenta gerebant,</TextUnit>
    <TextUnit id="4" loc="1.5">errantes silva in magna et sub luce maligna</TextUnit>
    <TextUnit id="5" loc="1.6">inter harundineasque comas gravidumque papaver</TextUnit>
    <TextUnit id="6" loc="1.7">et tacitos sine labe lacus, sine murmure rivos:</TextUnit>
    <TextUnit id="7" loc="1.8">quorum per ripas nebuloso lumine marcent</TextUnit>
    <TextUnit id="8" loc="1.9">fleti, olim regum et puerorum nomina, flores</TextUnit>
    <TextUnit id="9" loc="1.10">mirator Narcissus et Oebalides Hyacinthus</TextUnit>
    <TextUnit id="10" loc="1.11">et Crocus auricomans et murice pictus Adonis</TextUnit>
    <TextUnit id="11" loc="1.12">et tragico scriptus gemitu Salaminius Aeas;</TextUnit>
    <TextUnit id="12" loc="1.13">omnia quae lacrimis et amoribus anxia maestis</TextUnit>
    <TextUnit id="13" loc="1.14">exercent memores obita iam morte dolores:</TextUnit>
    <TextUnit id="14" loc="1.15">rursus in amissum revocant heroidas aevum.</TextUnit>
    <TextUnit id="15" loc="1.16">fulmineos Semele decepta puerpera partus</TextUnit>
    <TextUnit id="16" loc="1.17">deflet et ambustas lacerans per inania cunas</TextUnit>
    <TextUnit id="17" loc="1.18">ventilat ignavum simulati fulguris ignem,</TextUnit>
    <TextUnit id="18" loc="1.19">irrita dona querens, sexu gavisa virili,</TextUnit>
    <TextUnit id="19" loc="1.20">maeret in antiquam Caenis revocata figuram.</TextUnit>
    <TextUnit id="20" loc="1.21">vulnera siccat adhuc Procris Cephalique eruditam</TextUnit>
    <TextUnit id="21" loc="1.22">diligit et percussa manum, fert fumida testae</TextUnit>
    <TextUnit id="22" loc="1.23">lumina Sestiaca praeceps de turre puella,</TextUnit>
    <TextUnit id="23" loc="1.24">et de nimboso saltum Leucate minatur</TextUnit>
    <TextUnit id="24" loc="1.25">mascula Lesbiacis Sappho peritura sagittis.</TextUnit>
    <TextUnit id="25" loc="1.26">Harmoniae cultus Eriphyle maesta recusat,</TextUnit>
    <TextUnit id="26" loc="1.27">infelix nato nec fortunata marito,</TextUnit>
    <TextUnit id="27" loc="1.28">tota quoque aeriae Minoia fabula Cretae</TextUnit>
    <TextUnit id="28" loc="1.29">picturarum instar tenui sub imagine vibrat:</TextUnit>
    <TextUnit id="29" loc="1.30">Pasiphae nivei sequitur vestigia tauri,</TextUnit>
    <TextUnit id="30" loc="1.31">licia fert glomerata manu deserta Ariadne,</TextUnit>
    <TextUnit id="31" loc="1.32">respicit abiectas desperans Phaedra tabellas.</TextUnit>
    <TextUnit id="32" loc="1.33">haec laqueum gerit, haec vanae simulacra coronae:</TextUnit>
    <TextUnit id="33" loc="1.34">Daedaliae pudet hanc latebras subiisse iuvencae.</TextUnit>
    <TextUnit id="34" loc="1.35">praereptas queritur per inania gaudia noctes</TextUnit>
    <TextUnit id="35" loc="1.36">Laudamia duas, vivi functique mariti,</TextUnit>
    <TextUnit id="36" loc="1.37">parte truces alia strictis mucronibus omnes</TextUnit>
    <TextUnit id="37" loc="1.38">et Thisbe et Canace et Sidonis horret Elissa:</TextUnit>
    <TextUnit id="38" loc="1.39">coniugis haec, haec patris et haec gerit hospitis ensem,</TextUnit>
    <TextUnit id="39" loc="1.40">errat et ipsa, olim qualis per Latmia saxa</TextUnit>
    <TextUnit id="40" loc="1.41">Endymioneos solita adfectare sopores,</TextUnit>
    <TextUnit id="41" loc="1.42">cum face et astrigero diademate Luna bicornis.</TextUnit>
    <TextUnit id="42" loc="1.43">centum aliae veterum recolentes vulnera amorum</TextUnit>
    <TextUnit id="43" loc="1.44">dulcibus et maestis refovent tormenta querellis.</TextUnit>
    <TextUnit id="44" loc="1.45">Quas inter medias furvae caliginis umbram</TextUnit>
    <TextUnit id="45" loc="1.46">dispulit inconsultus Amor stridentibus alis.</TextUnit>
    <TextUnit id="46" loc="1.47">agnovere omnes puerum memorique recursu</TextUnit>
    <TextUnit id="47" loc="1.48">communem sensere reum, quamquam umida circum</TextUnit>
    <TextUnit id="48" loc="1.49">nubila et auratis fulgentia cingula bullis</TextUnit>
    <TextUnit id="49" loc="1.50">et pharetram et rutilae fuscarent lampados ignem.</TextUnit>
    <TextUnit id="50" loc="1.51">agnoscunt tamen et vanum vibrare vigorem</TextUnit>
    <TextUnit id="51" loc="1.52">occipiunt hostemque unum loca non sua nanctum,</TextUnit>
    <TextUnit id="52" loc="1.53">cum pigros ageret densa sub nocte volatus,</TextUnit>
    <TextUnit id="53" loc="1.54">facta nube premunt: trepidantem et cassa parantem</TextUnit>
    <TextUnit id="54" loc="1.55">suffugia in coetum mediae traxere catervae.</TextUnit>
    <TextUnit id="55" loc="1.56">eligitur maesto myrtus notissima luco,</TextUnit>
    <TextUnit id="56" loc="1.57">invidiosa deum poenis, cruciaverat illic</TextUnit>
    <TextUnit id="57" loc="1.58">spreta olim memorem Veneris Proserpina Adonin.</TextUnit>
    <TextUnit id="58" loc="1.59">huius in excelso suspensum stipite Amorem</TextUnit>
    <TextUnit id="59" loc="1.60">devinctum post terga manus substrictaque plantis</TextUnit>
    <TextUnit id="60" loc="1.61">vincula maerentem nullo moderamine poenae</TextUnit>
    <TextUnit id="61" loc="1.62">adficiunt. reus est sine crimine, iudice nullo</TextUnit>
    <TextUnit id="62" loc="1.63">accusatur Amor. se quisque absolvere gestit,</TextUnit>
    <TextUnit id="63" loc="1.64">transferat ut proprias aliena in crimina culpas.</TextUnit>
    <TextUnit id="64" loc="1.65">cunctae exprobrantes tolerati insignia leti</TextUnit>
    <TextUnit id="65" loc="1.66">expediunt: haec arma putant, haec ultio dulcis,</TextUnit>
    <TextUnit id="66" loc="1.67">ut, quo quaeque perit, studeat punire dolorem,</TextUnit>
    <TextUnit id="67" loc="1.68">haec laqueum tenet, haec speciem mucronis inanem</TextUnit>
    <TextUnit id="68" loc="1.69">ingerit, illa cavos amnes rupemque fragosam</TextUnit>
    <TextUnit id="69" loc="1.70">Insanique metum pelagi et sine fluctibus aequor.</TextUnit>
    <TextUnit id="70" loc="1.71">nonnullae flammas quatiunt trepidaeque minantur</TextUnit>
    <TextUnit id="71" loc="1.72">stridentes nullo igne faces, rescindit adultum</TextUnit>
    <TextUnit id="72" loc="1.73">Myrrha uterum lacrimis lucentibus inque paventem</TextUnit>
    <TextUnit id="73" loc="1.74">gemmea fletiferi iaculatur sucina trunci,</TextUnit>
    <TextUnit id="74" loc="1.75">quaedam ignoscentum specie ludibria tantum</TextUnit>
    <TextUnit id="75" loc="1.76">sola volunt, stilus ut tenuis sub acumine puncti</TextUnit>
    <TextUnit id="76" loc="1.77">eliciat tenerum, de quo rosa nata, cruorem</TextUnit>
    <TextUnit id="77" loc="1.78">aut pubi admoveant petulantia lumina lychni.</TextUnit>
    <TextUnit id="78" loc="1.79">ipsa etiam simili genetrix obnoxia culpae</TextUnit>
    <TextUnit id="79" loc="1.80">alma Venus tantos penetrat secura tumultus.</TextUnit>
    <TextUnit id="80" loc="1.81">nec circumvento properans suffragia nato</TextUnit>
    <TextUnit id="81" loc="1.82">terrorem ingeminat stimulisque accendit amaris</TextUnit>
    <TextUnit id="82" loc="1.83">ancipites furias natique in crimina confert</TextUnit>
    <TextUnit id="83" loc="1.84">dedecus ipsa suum, quod vincula caeca mariti</TextUnit>
    <TextUnit id="84" loc="1.85">deprenso Mavorte tulit, quod pube pudenda</TextUnit>
    <TextUnit id="85" loc="1.86">Hellespontiaci ridetur forma Priapi,</TextUnit>
    <TextUnit id="86" loc="1.87">quod crudelis Eryx, quod semivir Hermaphroditns.</TextUnit>
    <TextUnit id="87" loc="1.88">nec satis in verbis: roseo Venus aurea serto</TextUnit>
    <TextUnit id="88" loc="1.89">maerentem pulsat puerum et graviora paventem,</TextUnit>
    <TextUnit id="89" loc="1.90">olli purpureum mulcato corpore rorem</TextUnit>
    <TextUnit id="90" loc="1.91">sutilis expressit crebro rosa verbere, quae iam</TextUnit>
    <TextUnit id="91" loc="1.92">tincta prius traxit rutilum magis ignea fucum.</TextUnit>
    <TextUnit id="92" loc="1.93">inde truces cecidere minae vindictaque maior</TextUnit>
    <TextUnit id="93" loc="1.94">crimine visa suo, Venerem factura nocentem,</TextUnit>
    <TextUnit id="94" loc="1.95">ipsae intercedunt heroides et sua quaeque</TextUnit>
    <TextUnit id="95" loc="1.96">funera crudeli malunt adscribere fato.</TextUnit>
    <TextUnit id="96" loc="1.97">tum grates pia mater agit cessisse dolentes</TextUnit>
    <TextUnit id="97" loc="1.98">et condonatas puero dimittere culpas.</TextUnit>
    <TextUnit id="98" loc="1.99">Talia nocturnis olim simulacra figuris</TextUnit>
    <TextUnit id="99" loc="1.100">exercent trepidam casso terrore quietem.</TextUnit>
    <TextUnit id="100" loc="1.101">quae postquam multa perpessus nocte Cupido</TextUnit>
    <TextUnit id="101" loc="1.102">effugit, pulsa tandem caligine somni</TextUnit>
    <TextUnit id="102" loc="1.103">evolat ad superos portaque evadit eburna.</TextUnit>
  </Text>
</TessDocument>
