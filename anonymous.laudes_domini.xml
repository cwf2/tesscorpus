<?xml version="1.0" encoding="UTF-8"?>
<TessDocument id="anonymous.laudes_domini">
  <Metadata>
    <Author>anonymous</Author>
    <Display>Laudes Domini</Display>
    <Abbr>laud. dom.</Abbr>
    <Lang>la</Lang>
    <Prose>1</Prose>
    <PrintSource>Pieter Van Der Weijden, ed. Laudes domini: Tekst, vertaling en commentaar. Amsterdam: H. J. Paris, 1967.</PrintSource>
    <DigitalSourceDisplay>Divus Angelus</DigitalSourceDisplay>
    <DigitalSourceURL>http://www.divusangelus.it/texts/sec4dc/laudesdomini.htm</DigitalSourceURL>
    <AddedBy>Vincent Hunink</AddedBy>
    <URI/>
  </Metadata>
  <Text>
    <TextUnit id="0" loc="1">Quis queritur sera virtutes dote iuvari,</TextUnit>
    <TextUnit id="1" loc="2">quis promissa Dei lento procedere passu?</TextUnit>
    <TextUnit id="2" loc="3">Quis fine humano metitur iudicis urnam</TextUnit>
    <TextUnit id="3" loc="4">perpetui, tardumque putat quod saecula debent?</TextUnit>
    <TextUnit id="4" loc="5">Accelerare diem meritis qui praemia reddat</TextUnit>
    <TextUnit id="5" loc="6">nobilis ingenti testatur gloria facto.</TextUnit>
    <TextUnit id="6" loc="7">Nam qua stagnanti praelabitur agmine ripas</TextUnit>
    <TextUnit id="7" loc="8">tardus Arar pigrumque diu vix explicat amnem,</TextUnit>
    <TextUnit id="8" loc="9">qua fraterna Remo progignitur Aedua pubes,</TextUnit>
    <TextUnit id="9" loc="10">coniugium memini summa pietate fideque;</TextUnit>
    <TextUnit id="10" loc="11">lex divina tamen meritum cumulabat amoris.</TextUnit>
    <TextUnit id="11" loc="12">Et votum ambobus socium praecedere morte</TextUnit>
    <TextUnit id="12" loc="13">maerorique pio curam mandare sepulcri,</TextUnit>
    <TextUnit id="13" loc="14">sed prior uxorem decreti pagina legit.</TextUnit>
    <TextUnit id="14" loc="15">Tum desolatus largo iubet ore cavari</TextUnit>
    <TextUnit id="15" loc="16">post mortem fiant quae membris hospita saxa:</TextUnit>
    <TextUnit id="16" loc="17">susciper&lt;e&gt; et veniens aeternaque foedera iungens,</TextUnit>
    <TextUnit id="17" loc="18">ut quos viventes tenuisset lectulus idem</TextUnit>
    <TextUnit id="18" loc="19">post praecepta Dei bustum commune levaret.</TextUnit>
    <TextUnit id="19" loc="20">Sensit vota sui coniunx praesaga mariti</TextUnit>
    <TextUnit id="20" loc="21">magnaque temporibus tribuit miracula castis.</TextUnit>
    <TextUnit id="21" loc="22">Nam cum defunctis iungantur brachia membris</TextUnit>
    <TextUnit id="22" loc="23">et repetita manus constringant vincula trunco,</TextUnit>
    <TextUnit id="23" loc="24">ne quibus humanae complentur munera vitae,</TextUnit>
    <TextUnit id="24" loc="25">accidat informis fluitatio dissociatis,</TextUnit>
    <TextUnit id="25" loc="26">immensum dictu!: quo tempore vita peracta est</TextUnit>
    <TextUnit id="26" loc="27">iungendus sociae &lt;et&gt; prospecta sede maritus,</TextUnit>
    <TextUnit id="27" loc="28">postquam morte viri reserata est ianua leti</TextUnit>
    <TextUnit id="28" loc="29">horrendumque larem iam lux ingrata retexit,</TextUnit>
    <TextUnit id="29" loc="30">deprensa est laevam protendens femina palmam,</TextUnit>
    <TextUnit id="30" loc="31">invitans socium gestu viventis amoris.</TextUnit>
    <TextUnit id="31" loc="32">Quis dedit affectum tumulo? Quis vincula soluit?</TextUnit>
    <TextUnit id="32" loc="33">Vnde sepulta videt venturam coniugis umbram?</TextUnit>
    <TextUnit id="33" loc="34">Tu facis haec, tu Christe Deus, tua signa moventur</TextUnit>
    <TextUnit id="34" loc="35">paulatimque doces sopita resurgere membra.</TextUnit>
    <TextUnit id="35" loc="36">Tu, quem venturum sancti cecinere prophetae</TextUnit>
    <TextUnit id="36" loc="37">incorrupta Dei suboles, rectorque regentis;</TextUnit>
    <TextUnit id="37" loc="38">quo sine nil magnum Genitor deliberat ingens;</TextUnit>
    <TextUnit id="38" loc="39">cuius ad imperium certis mare constitit oris</TextUnit>
    <TextUnit id="39" loc="40">- nec licet immenso terris excurrere ponto! -</TextUnit>
    <TextUnit id="40" loc="41">planaque montanos includunt littora fluctus;</TextUnit>
    <TextUnit id="41" loc="42">qui vario stabilem dotasti munere terram</TextUnit>
    <TextUnit id="42" loc="43">in nostros usus, largus pietate paterna.</TextUnit>
    <TextUnit id="43" loc="44">Te vade mortales committunt semina sulcis</TextUnit>
    <TextUnit id="44" loc="45">et novus arenti procedit cespite partus.</TextUnit>
    <TextUnit id="45" loc="46">Tu manare iubes fecundo nectare vites,</TextUnit>
    <TextUnit id="46" loc="47">tu gratos epulis hominum medicosque saluti</TextUnit>
    <TextUnit id="47" loc="48">arboribus succos, tu nobis dulcia mella.</TextUnit>
    <TextUnit id="48" loc="49">Tu servire iubes homini genus omne animantum,</TextUnit>
    <TextUnit id="49" loc="50">insuper et gravibus lucos curvescere pomis</TextUnit>
    <TextUnit id="50" loc="51">atque novos reditus nullo de semine nasci,</TextUnit>
    <TextUnit id="51" loc="52">tu varios amnes nostro prodesse labori</TextUnit>
    <TextUnit id="52" loc="53">et renovare sacris benedictum fontibus aevum.</TextUnit>
    <TextUnit id="53" loc="54">Te duce velivolis patuerunt aequora rostris</TextUnit>
    <TextUnit id="54" loc="55">divisosque fretis lustravit navita portus.</TextUnit>
    <TextUnit id="55" loc="56">Tu, postquam certis sunt acta elementa figuris,</TextUnit>
    <TextUnit id="56" loc="57">ne torpere rudi caelestis machina vultu</TextUnit>
    <TextUnit id="57" loc="58">inciperet, vario signasti lumine mundum</TextUnit>
    <TextUnit id="58" loc="59">et quicquid caelo radiat, tua dextera finxit;</TextUnit>
    <TextUnit id="59" loc="60">his aulam Domini placuit contexere tectis.</TextUnit>
    <TextUnit id="60" loc="61">Iam freta ne nullis agerentur inhospita terris</TextUnit>
    <TextUnit id="61" loc="62">assiduumque alacer numeraret navita portum,</TextUnit>
    <TextUnit id="62" loc="63">crebra satis tumido defigitur insula ponto</TextUnit>
    <TextUnit id="63" loc="64">- nec tamen insano metuit circumdata fluctu -</TextUnit>
    <TextUnit id="64" loc="65">exiguoque fretis innitens orbe resistit,</TextUnit>
    <TextUnit id="65" loc="66">te duce confidens, cuius venerabile pactum</TextUnit>
    <TextUnit id="66" loc="67">nexum lege pari summumque imumque peraequat,</TextUnit>
    <TextUnit id="67" loc="68">nec sinit impositos quoquam transcendere fines.</TextUnit>
    <TextUnit id="68" loc="69">Ac ne plana nimis tellus vel nuda iaceret,</TextUnit>
    <TextUnit id="69" loc="70">vitibus aptandos iussisti adsurgere colles</TextUnit>
    <TextUnit id="70" loc="71">grandibus, et largos umbracula texere lucos.</TextUnit>
    <TextUnit id="71" loc="72">Tum ne vastus agat silvis torpentibus horror</TextUnit>
    <TextUnit id="72" loc="73">innumeros fetus proceris saltibus addis,</TextUnit>
    <TextUnit id="73" loc="74">incola vel nemori neu desit praeda petenti;</TextUnit>
    <TextUnit id="74" loc="75">tum volucres multas et mille examina vocum</TextUnit>
    <TextUnit id="75" loc="76">mortali harmonia lucis resonare canoris.</TextUnit>
    <TextUnit id="76" loc="77">Sic annum placuit variis intexere formis</TextUnit>
    <TextUnit id="77" loc="78">et vice iucunda mortalibus addere fructum,</TextUnit>
    <TextUnit id="78" loc="79">neu semper prolixa dies nimis ureret orbem</TextUnit>
    <TextUnit id="79" loc="80">neve brevis iustum raperet nascentibus ignem.</TextUnit>
    <TextUnit id="80" loc="81">Ac ne perpetuo quateret labor omnia nisu,</TextUnit>
    <TextUnit id="81" loc="82">dat requiem fessis hominum nox roscida curis;</TextUnit>
    <TextUnit id="82" loc="83">utque humana salus securum duceret aevum,</TextUnit>
    <TextUnit id="83" loc="84">sponte salutares de caespite surgitis herbae.</TextUnit>
    <TextUnit id="84" loc="85">Has pater ipse serit nutu, non vomere dives.</TextUnit>
    <TextUnit id="85" loc="86">Non ego, ferrato tegerer si viscera muro,</TextUnit>
    <TextUnit id="86" loc="87">ferrea vox linguaeque forent mihi mille canenti,</TextUnit>
    <TextUnit id="87" loc="88">munera cuncta queam vestrae pietatis obire.</TextUnit>
    <TextUnit id="88" loc="89">Sed Pater ille tuus, secreta in sede locatus,</TextUnit>
    <TextUnit id="89" loc="90">nec cuiquam visu facilis cunctisque tremendus,</TextUnit>
    <TextUnit id="90" loc="91">te misit dominum terris vitaeque magistrum.</TextUnit>
    <TextUnit id="91" loc="92">Et quisquis natum iusto veneratur honore</TextUnit>
    <TextUnit id="92" loc="93">ambobus sua vota dicat vitamque perennem.</TextUnit>
    <TextUnit id="93" loc="94">Tu casti rectique tenax, et flectere leges</TextUnit>
    <TextUnit id="94" loc="95">post crimen facilis, si quem vecordia praeceps</TextUnit>
    <TextUnit id="95" loc="96">depulit a vobis praescripto limite vitae.</TextUnit>
    <TextUnit id="96" loc="97">Te Genitor nostra, paterentur ut ora tueri,</TextUnit>
    <TextUnit id="97" loc="98">induit humana facie membrisque caducis.</TextUnit>
    <TextUnit id="98" loc="99">Quis temptaret enim fragiles attollere visus,</TextUnit>
    <TextUnit id="99" loc="100">si talis trepidis voluisses sistere terris,</TextUnit>
    <TextUnit id="100" loc="101">qualis es, ingenti cum torques fulmina dextra</TextUnit>
    <TextUnit id="101" loc="102">praesentemque iubes delicta pavescere poenam,</TextUnit>
    <TextUnit id="102" loc="103">vel cum placatus campis sitientibus imbres</TextUnit>
    <TextUnit id="103" loc="104">dividis et dubias sulcis producis aristas?</TextUnit>
    <TextUnit id="104" loc="105">Ne tamen insignem res nulla ostenderet ortum,</TextUnit>
    <TextUnit id="105" loc="106">virgine conciperis - non sufficit esse pudicam</TextUnit>
    <TextUnit id="106" loc="107">nec quae nupta queat domino coniungere fratrem -</TextUnit>
    <TextUnit id="107" loc="108">ut procul ex utero contagio turpis abesset.</TextUnit>
    <TextUnit id="108" loc="109">Mox ubi processu felix maturuit aetas</TextUnit>
    <TextUnit id="109" loc="110">indociles animos monitis servare paternis</TextUnit>
    <TextUnit id="110" loc="111">aggrederis rectamque viam labentibus offers.</TextUnit>
    <TextUnit id="111" loc="112">Atque ut missa Deo penitus praecepta paterent,</TextUnit>
    <TextUnit id="112" loc="113">imperium &lt;tu&gt; morti adimis morboque solutos</TextUnit>
    <TextUnit id="113" loc="114">desperata iubes apprendere munia vitae</TextUnit>
    <TextUnit id="114" loc="115">restituisque diem caecis et, ne quid inausum</TextUnit>
    <TextUnit id="115" loc="116">restaret penitus, quo perfidus error obiret,</TextUnit>
    <TextUnit id="116" loc="117">indicis sensum tumulis et condita pridem</TextUnit>
    <TextUnit id="117" loc="118">membra iubes iterum superas consurgere in auras</TextUnit>
    <TextUnit id="118" loc="119">agnoscuntque suum dilecta cadavera nomen.</TextUnit>
    <TextUnit id="119" loc="120">At postquam legem sectator idoneus hausit,</TextUnit>
    <TextUnit id="120" loc="121">ut se mortali caelestis spiritus aula</TextUnit>
    <TextUnit id="121" loc="122">exueret, legis intentum quo cuncta doceret</TextUnit>
    <TextUnit id="122" loc="123">pro summo toleranda Deo recteque perennem</TextUnit>
    <TextUnit id="123" loc="124">contemptu mortis sibi quemque assumere vitam:</TextUnit>
    <TextUnit id="124" loc="125">sic completa ferens Genitoris iussa redisti</TextUnit>
    <TextUnit id="125" loc="126">ad summi secreta poli, qua lucidus aether</TextUnit>
    <TextUnit id="126" loc="127">pigra vetat proprio succedere nubila caelo.</TextUnit>
    <TextUnit id="127" loc="128">Atque ut certa foret pereuntis copia turbae</TextUnit>
    <TextUnit id="128" loc="129">quae praecepta Dei miserandis auribus arcet,</TextUnit>
    <TextUnit id="129" loc="130">nec nova defunctos iam pridem iura tenerent,</TextUnit>
    <TextUnit id="130" loc="131">carceris inferni feralia limina pandis</TextUnit>
    <TextUnit id="131" loc="132">innumeramque iubes tenebris emergere plebem</TextUnit>
    <TextUnit id="132" loc="133">his tantum clausis quos impia vita notarit.</TextUnit>
    <TextUnit id="133" loc="134">Et loca poenarum venturis dividis umbris,</TextUnit>
    <TextUnit id="134" loc="135">quae tibi non credant vel quae se credere fingant,</TextUnit>
    <TextUnit id="135" loc="136">sancte Deus summique Dei venerabile pignus,</TextUnit>
    <TextUnit id="136" loc="137">ad cuius nomen violenta morte fugatae</TextUnit>
    <TextUnit id="137" loc="138">pectoribus propriis alienaque pectora nanctae</TextUnit>
    <TextUnit id="138" loc="139">exclamant pallentque animae iussaeque recedunt,</TextUnit>
    <TextUnit id="139" loc="140">sicut multa prius de te miracula produnt,</TextUnit>
    <TextUnit id="140" loc="141">cum terram caelumque inter suspensa tenentur,</TextUnit>
    <TextUnit id="141" loc="142">obstricto per te quia nil permittitur hosti.</TextUnit>
    <TextUnit id="142" loc="143">At nunc tu dominum meritis, pietate parentem,</TextUnit>
    <TextUnit id="143" loc="144">imperio facilem, vivendi lege magistrum</TextUnit>
    <TextUnit id="144" loc="145">edictisque parem, quae lex tibi condita sanxit,</TextUnit>
    <TextUnit id="145" loc="146">victorem laetumque pares mihi Constantinum!</TextUnit>
    <TextUnit id="146" loc="147">Hoc melius fetu terris nil ante dedisti</TextUnit>
    <TextUnit id="147" loc="148">nec dabis. Exaequent utinam sua pignora patrem!</TextUnit>
  </Text>
</TessDocument>
