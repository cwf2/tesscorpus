<?xml version="1.0" encoding="UTF-8"?>
<TessDocument id="ovid.remedia_amoris">
  <Metadata>
    <Author>ovid</Author>
    <Display>Remedia Amoris</Display>
    <Abbr>ov. red. am.</Abbr>
    <Lang>la</Lang>
    <Prose>0</Prose>
    <PrintSource>R. Ehwald, Amores, Epistulae, Medicamina faciei femineae, Ars amatoria, Remedia amoris. Teubner, 1907.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a1999.02.0068%3atext%3dRem.</DigitalSourceURL>
    <AddedBy>Chris Forstall</AddedBy>
    <URI>urn:cts:latinLit:phi0959.phi005.perseus-lat1</URI>
  </Metadata>
  <Text>
    <TextUnit id="0" loc="1">Legerat huius Amor titulum nomenque libelli:</TextUnit>
    <TextUnit id="1" loc="2">'Bella mihi, video, bella parantur' ait.</TextUnit>
    <TextUnit id="2" loc="3">'Parce tuum vatem sceleris damnare, Cupido,</TextUnit>
    <TextUnit id="3" loc="4">Tradita qui toties te duce signa tuli.</TextUnit>
    <TextUnit id="4" loc="5">Non ego Tydides, a quo tua saucia mater</TextUnit>
    <TextUnit id="5" loc="6">In liquidum rediit aethera Martis equis.</TextUnit>
    <TextUnit id="6" loc="7">Saepe tepent alii iuvenes: ego semper amavi,</TextUnit>
    <TextUnit id="7" loc="8">Et si, quid faciam, nunc quoque, quaeris, amo.</TextUnit>
    <TextUnit id="8" loc="9">Quin etiam docui, qua posses arte parari,</TextUnit>
    <TextUnit id="9" loc="10">Et quod nunc ratio est, impetus ante fuit.</TextUnit>
    <TextUnit id="10" loc="11">Nec te, blande puer, nec nostras prodimus artes,</TextUnit>
    <TextUnit id="11" loc="12">Nec nova praeteritum Musa retexit opus.</TextUnit>
    <TextUnit id="12" loc="13">Siquis amat quod amare iuvat, feliciter ardens</TextUnit>
    <TextUnit id="13" loc="14">Gaudeat, et vento naviget ille suo.</TextUnit>
    <TextUnit id="14" loc="15">At siquis male fert indignae regna puellae,</TextUnit>
    <TextUnit id="15" loc="16">Ne pereat, nostrae sentiat artis opem.</TextUnit>
    <TextUnit id="16" loc="17">Cur aliquis laqueo collum nodatus amator</TextUnit>
    <TextUnit id="17" loc="18">A trabe sublimi triste pependit onus?</TextUnit>
    <TextUnit id="18" loc="19">Cur aliquis rigido fodit sua pectora ferro?</TextUnit>
    <TextUnit id="19" loc="20">Invidiam caedis, pacis amator, habes.</TextUnit>
    <TextUnit id="20" loc="21">Qui, nisi desierit, misero periturus amore est,</TextUnit>
    <TextUnit id="21" loc="22">Desinat; et nulli funeris auctor eris.</TextUnit>
    <TextUnit id="22" loc="23">Et puer es, nec te quicquam nisi ludere oportet:</TextUnit>
    <TextUnit id="23" loc="24">Lude; decent annos mollia regna tuos.</TextUnit>
    <TextUnit id="24" loc="25">[Nam poteras uti nudis ad bella sagittis:</TextUnit>
    <TextUnit id="25" loc="26">Sed tua mortifero sanguine tela carent.]</TextUnit>
    <TextUnit id="26" loc="27">Vitricus et gladiis et acuta dimicet hasta,</TextUnit>
    <TextUnit id="27" loc="28">Et victor multa caede cruentus eat:</TextUnit>
    <TextUnit id="28" loc="29">Tu cole maternas, tuto quibus utimur, artes,</TextUnit>
    <TextUnit id="29" loc="30">Et quarum vitio nulla fit orba parens.</TextUnit>
    <TextUnit id="30" loc="31">Effice nocturna frangatur ianua rixa,</TextUnit>
    <TextUnit id="31" loc="32">Et tegat ornatas multa corona fores:</TextUnit>
    <TextUnit id="32" loc="33">Fac coeant furtim iuvenes timidaeque puellae,</TextUnit>
    <TextUnit id="33" loc="34">Verbaque dent cauto qualibet arte viro:</TextUnit>
    <TextUnit id="34" loc="35">Et modo blanditias rigido, modo iurgia posti</TextUnit>
    <TextUnit id="35" loc="36">Dicat et exclusus flebile cantet amans.</TextUnit>
    <TextUnit id="36" loc="37">His lacrimis contentus eris sine crimine mortis;</TextUnit>
    <TextUnit id="37" loc="38">Non tua fax avidos digna subire rogos.'</TextUnit>
    <TextUnit id="38" loc="39">Haec ego: movit Amor gemmatas aureus alas,</TextUnit>
    <TextUnit id="39" loc="40">Et mihi 'propositum perfice' dixit 'opus.'</TextUnit>
    <TextUnit id="40" loc="41">Ad mea, decepti iuvenes, praecepta venite,</TextUnit>
    <TextUnit id="41" loc="42">Quos suus ex omni parte fefellit amor.</TextUnit>
    <TextUnit id="42" loc="43">Discite sanari, per quem didicistis amare:</TextUnit>
    <TextUnit id="43" loc="44">Una manus vobis vulnus opemque feret.</TextUnit>
    <TextUnit id="44" loc="45">Terra salutares herbas, eademque nocentes</TextUnit>
    <TextUnit id="45" loc="46">Nutrit, et urticae proxima saepe rosa est;</TextUnit>
    <TextUnit id="46" loc="47">Vulnus in Herculeo quae quondam fecerat hoste,</TextUnit>
    <TextUnit id="47" loc="48">Vulneris auxilium Pelias hasta tulit.</TextUnit>
    <TextUnit id="48" loc="49">Sed quaecumque viris, vobis quoque dicta, puellae,</TextUnit>
    <TextUnit id="49" loc="50">Credite: diversis partibus arma damus,</TextUnit>
    <TextUnit id="50" loc="51">E quibus ad vestros siquid non pertinet usus,</TextUnit>
    <TextUnit id="51" loc="52">Attamen exemplo multa docere potest.</TextUnit>
    <TextUnit id="52" loc="53">Utile propositum est saevas extinguere flammas,</TextUnit>
    <TextUnit id="53" loc="54">Nec servum vitii pectus habere sui.</TextUnit>
    <TextUnit id="54" loc="55">Vixisset Phyllis, si me foret usa magistro,</TextUnit>
    <TextUnit id="55" loc="56">Et per quod novies, saepius isset iter;</TextUnit>
    <TextUnit id="56" loc="57">Nec moriens Dido summa vidisset ab arce</TextUnit>
    <TextUnit id="57" loc="58">Dardanias vento vela dedisse rates;</TextUnit>
    <TextUnit id="58" loc="59">Nec dolor armasset contra sua viscera matrem,</TextUnit>
    <TextUnit id="59" loc="60">Quae socii damno sanguinis ulta virum est.</TextUnit>
    <TextUnit id="60" loc="61">Arte mea Tereus, quamvis Philomela placeret,</TextUnit>
    <TextUnit id="61" loc="62">Per facinus fieri non meruisset avis.</TextUnit>
    <TextUnit id="62" loc="63">Da mihi Pasiphaën, iam tauri ponet amorem:</TextUnit>
    <TextUnit id="63" loc="64">Da Phaedram, Phaedrae turpis abibit amor.</TextUnit>
    <TextUnit id="64" loc="65">Crede Parim nobis, Helenen Menelaus habebit,</TextUnit>
    <TextUnit id="65" loc="66">Nec manibus Danais Pergama victa cadent.</TextUnit>
    <TextUnit id="66" loc="67">Impia si nostros legisset Scylla libellos,</TextUnit>
    <TextUnit id="67" loc="68">Haesisset capiti purpura, Nise, tuo.</TextUnit>
    <TextUnit id="68" loc="69">Me duce damnosas, homines, conpescite curas,</TextUnit>
    <TextUnit id="69" loc="70">Rectaque cum sociis me duce navis eat.</TextUnit>
    <TextUnit id="70" loc="71">Naso legendus erat tum, cum didicistis amare:</TextUnit>
    <TextUnit id="71" loc="72">Idem nunc vobis Naso legendus erit.</TextUnit>
    <TextUnit id="72" loc="73">Publicus assertor dominis suppressa levabo</TextUnit>
    <TextUnit id="73" loc="74">Pectora: vindictae quisque favete suae.</TextUnit>
    <TextUnit id="74" loc="75">Te precor incipiens, adsit tua laurea nobis,</TextUnit>
    <TextUnit id="75" loc="76">Carminis et medicae, Phoebe, repertor opis.</TextUnit>
    <TextUnit id="76" loc="77">Tu pariter vati, pariter succurre medenti:</TextUnit>
    <TextUnit id="77" loc="78">Utraque tutelae subdita cura tua est.</TextUnit>
    <TextUnit id="78" loc="79">Dum licet, et modici tangunt praecordia motus,</TextUnit>
    <TextUnit id="79" loc="80">Si piget, in primo limine siste pedem.</TextUnit>
    <TextUnit id="80" loc="81">Opprime, dum nova sunt, subiti mala semina morbi,</TextUnit>
    <TextUnit id="81" loc="82">Et tuus incipiens ire resistat equus.</TextUnit>
    <TextUnit id="82" loc="83">Nam mora dat vires, teneras mora percoquit uvas,</TextUnit>
    <TextUnit id="83" loc="84">Et validas segetes quae fuit herba, facit.</TextUnit>
    <TextUnit id="84" loc="85">Quae praebet latas arbor spatiantibus umbras,</TextUnit>
    <TextUnit id="85" loc="86">Quo posita est primum tempore virga fuit;</TextUnit>
    <TextUnit id="86" loc="87">Tum poterat manibus summa tellure revelli:</TextUnit>
    <TextUnit id="87" loc="88">Nunc stat in inmensum viribus aucta suis.</TextUnit>
    <TextUnit id="88" loc="89">Quale sit id, quod amas, celeri circumspice mente,</TextUnit>
    <TextUnit id="89" loc="90">Et tua laesuro subtrahe colla iugo.</TextUnit>
    <TextUnit id="90" loc="91">Principiis obsta; sero medicina paratur,</TextUnit>
    <TextUnit id="91" loc="92">Cum mala per longas convaluere moras.</TextUnit>
    <TextUnit id="92" loc="93">Sed propera, nec te venturas differ in horas;</TextUnit>
    <TextUnit id="93" loc="94">Qui non est hodie, cras minus aptus erit:</TextUnit>
    <TextUnit id="94" loc="95">Verba dat omnis amor, reperitque alimenta morando;</TextUnit>
    <TextUnit id="95" loc="96">Optima vindictae proxima quaeque dies.</TextUnit>
    <TextUnit id="96" loc="97">Flumina pauca vides de magnis fontibus orta:</TextUnit>
    <TextUnit id="97" loc="98">Plurima collectis multiplicantur aquis.</TextUnit>
    <TextUnit id="98" loc="99">Si cito sensisses, quantum peccare parares,</TextUnit>
    <TextUnit id="99" loc="100">Non tegeres vultus cortice, Myrrha, tuos.</TextUnit>
    <TextUnit id="100" loc="101">Vidi ego, quod fuerat primo sanabile, vulnus</TextUnit>
    <TextUnit id="101" loc="102">Dilatum longae damna tulisse morae.</TextUnit>
    <TextUnit id="102" loc="103">Sed quia delectat Veneris decerpere fructum,</TextUnit>
    <TextUnit id="103" loc="104">Dicimus adsidue 'cras quoque fiet idem.'</TextUnit>
    <TextUnit id="104" loc="105">Interea tacitae serpunt in viscera flammae,</TextUnit>
    <TextUnit id="105" loc="106">Et mala radices altius arbor agit.</TextUnit>
    <TextUnit id="106" loc="107">Si tamen auxilii perierunt tempora primi,</TextUnit>
    <TextUnit id="107" loc="108">Et vetus in capto pectore sedit amor,</TextUnit>
    <TextUnit id="108" loc="109">Maius opus superest: sed non, quia serior aegro</TextUnit>
    <TextUnit id="109" loc="110">Advocor, ille mihi destituendus erit.</TextUnit>
    <TextUnit id="110" loc="111">Quam laesus fuerat, partem Poeantius heros</TextUnit>
    <TextUnit id="111" loc="112">Certa debuerat praesecuisse manu;</TextUnit>
    <TextUnit id="112" loc="113">Post tamen hic multos sanatus creditur annos</TextUnit>
    <TextUnit id="113" loc="114">Supremam bellis imposuisse manum.</TextUnit>
    <TextUnit id="114" loc="115">Qui modo nascentes properabam pellere morbos,</TextUnit>
    <TextUnit id="115" loc="116">Admoveo tardam nunc tibi lentus opem.</TextUnit>
    <TextUnit id="116" loc="117">Aut nova, si possis, sedare incendia temptes,</TextUnit>
    <TextUnit id="117" loc="118">Aut ubi per vires procubuere suas:</TextUnit>
    <TextUnit id="118" loc="119">Dum furor in cursu est, currenti cede furori;</TextUnit>
    <TextUnit id="119" loc="120">Difficiles aditus impetus omnis habet.</TextUnit>
    <TextUnit id="120" loc="121">Stultus, ab obliquo qui cum descendere possit,</TextUnit>
    <TextUnit id="121" loc="122">Pugnat in adversas ire natator aquas.</TextUnit>
    <TextUnit id="122" loc="123">Impatiens animus nec adhuc tractabilis artem</TextUnit>
    <TextUnit id="123" loc="124">Respuit, atque odio verba monentis habet.</TextUnit>
    <TextUnit id="124" loc="125">Adgrediar melius tum, cum sua vulnera tangi</TextUnit>
    <TextUnit id="125" loc="126">Iam sinet, et veris vocibus aptus erit.</TextUnit>
    <TextUnit id="126" loc="127">Quis matrem, nisi mentis inops, in funere nati</TextUnit>
    <TextUnit id="127" loc="128">Flere vetet? non hoc illa monenda loco est.</TextUnit>
    <TextUnit id="128" loc="129">Cum dederit lacrimas animumque impleverit aegrum,</TextUnit>
    <TextUnit id="129" loc="130">Ille dolor verbis emoderandus erit.</TextUnit>
    <TextUnit id="130" loc="131">Temporis ars medicina fere est: data tempore prosunt,</TextUnit>
    <TextUnit id="131" loc="132">Et data non apto tempore vina nocent.</TextUnit>
    <TextUnit id="132" loc="133">Quin etiam accendas vitia inritesque vetando,</TextUnit>
    <TextUnit id="133" loc="134">Temporibus si non adgrediare suis.</TextUnit>
    <TextUnit id="134" loc="135">Ergo ubi visus eris nostra medicabilis arte,</TextUnit>
    <TextUnit id="135" loc="136">Fac monitis fugias otia prima meis.</TextUnit>
    <TextUnit id="136" loc="137">Haec, ut ames, faciunt; haec, quod fecere, tuentur;</TextUnit>
    <TextUnit id="137" loc="138">Haec sunt iucundi causa cibusque mali.</TextUnit>
    <TextUnit id="138" loc="139">Otia si tollas, periere Cupidinis arcus,</TextUnit>
    <TextUnit id="139" loc="140">Contemptaeque iacent et sine luce faces.</TextUnit>
    <TextUnit id="140" loc="141">Quam platanus vino gaudet, quam populus unda,</TextUnit>
    <TextUnit id="141" loc="142">Et quam limosa canna palustris humo,</TextUnit>
    <TextUnit id="142" loc="143">Tam Venus otia amat; qui finem quaeris amoris,</TextUnit>
    <TextUnit id="143" loc="144">Cedit amor rebus: res age, tutus eris.</TextUnit>
    <TextUnit id="144" loc="145">Languor, et inmodici sub nullo vindice somni,</TextUnit>
    <TextUnit id="145" loc="146">Aleaque, et multo tempora quassa mero</TextUnit>
    <TextUnit id="146" loc="147">Eripiunt omnes animo sine vulnere nervos:</TextUnit>
    <TextUnit id="147" loc="148">Adfluit incautis insidiosus Amor.</TextUnit>
    <TextUnit id="148" loc="149">Desidiam puer ille sequi solet, odit agentes:</TextUnit>
    <TextUnit id="149" loc="150">Da vacuae menti, quo teneatur, opus.</TextUnit>
    <TextUnit id="150" loc="151">Sunt fora, sunt leges, sunt, quos tuearis, amici:</TextUnit>
    <TextUnit id="151" loc="152">Vade per urbanae splendida castra togae.</TextUnit>
    <TextUnit id="152" loc="153">Vel tu sanguinei iuvenalia munera Martis</TextUnit>
    <TextUnit id="153" loc="154">Suspice: deliciae iam tibi terga dabunt.</TextUnit>
    <TextUnit id="154" loc="155">Ecce, fugax Parthus, magni nova causa triumphi,</TextUnit>
    <TextUnit id="155" loc="156">Iam videt in campis Caesaris arma suis:</TextUnit>
    <TextUnit id="156" loc="157">Vince Cupidineas pariter Parthasque sagittas,</TextUnit>
    <TextUnit id="157" loc="158">Et refer ad patrios bina tropaea deos.</TextUnit>
    <TextUnit id="158" loc="159">Ut semel Aetola Venus est a cuspide laesa,</TextUnit>
    <TextUnit id="159" loc="160">Mandat amatori bella gerenda suo.</TextUnit>
    <TextUnit id="160" loc="161">Quaeritur, Aegisthus quare sit factus adulter?</TextUnit>
    <TextUnit id="161" loc="162">In promptu causa est: desidiosus erat.</TextUnit>
    <TextUnit id="162" loc="163">Pugnabant alii tardis apud Ilion armis:</TextUnit>
    <TextUnit id="163" loc="164">Transtulerat vires Graecia tota suas.</TextUnit>
    <TextUnit id="164" loc="165">Sive operam bellis vellet dare, nulla gerebat:</TextUnit>
    <TextUnit id="165" loc="166">Sive foro, vacuum litibus Argos erat.</TextUnit>
    <TextUnit id="166" loc="167">Quod potuit, ne nil illic ageretur, amavit.</TextUnit>
    <TextUnit id="167" loc="168">Sic venit ille puer, sic puer ille manet.</TextUnit>
    <TextUnit id="168" loc="169">Rura quoque oblectant animos studiumque colendi:</TextUnit>
    <TextUnit id="169" loc="170">Quaelibet huic curae cedere cura potest.</TextUnit>
    <TextUnit id="170" loc="171">Colla iube domitos oneri supponere tauros,</TextUnit>
    <TextUnit id="171" loc="172">Sauciet ut duram vomer aduncus humum:</TextUnit>
    <TextUnit id="172" loc="173">Obrue versata Cerialia semina terra,</TextUnit>
    <TextUnit id="173" loc="174">Quae tibi cum multo faenore reddat ager.</TextUnit>
    <TextUnit id="174" loc="175">Aspice curvatos pomorum pondere ramos,</TextUnit>
    <TextUnit id="175" loc="176">Ut sua, quod peperit, vix ferat arbor onus;</TextUnit>
    <TextUnit id="176" loc="177">Aspice labentes iucundo murmure rivos;</TextUnit>
    <TextUnit id="177" loc="178">Aspice tondentes fertile gramen oves.</TextUnit>
    <TextUnit id="178" loc="179">Ecce, petunt rupes praeruptaque saxa capellae:</TextUnit>
    <TextUnit id="179" loc="180">Iam referent haedis ubera plena suis;</TextUnit>
    <TextUnit id="180" loc="181">Pastor inaequali modulatur harundine carmen,</TextUnit>
    <TextUnit id="181" loc="182">Nec desunt comites, sedula turba, canes;</TextUnit>
    <TextUnit id="182" loc="183">Parte sonant alia silvae mugitibus altae,</TextUnit>
    <TextUnit id="183" loc="184">Et queritur vitulum mater abesse suum.</TextUnit>
    <TextUnit id="184" loc="185">Quid, cum suppositos fugiunt examina fumos,</TextUnit>
    <TextUnit id="185" loc="186">Ut relevent dempti vimina curva favi?</TextUnit>
    <TextUnit id="186" loc="187">Poma dat autumnus: formosa est messibus aestas:</TextUnit>
    <TextUnit id="187" loc="188">Ver praebet flores: igne levatur hiems.</TextUnit>
    <TextUnit id="188" loc="189">Temporibus certis maturam rusticus uvam</TextUnit>
    <TextUnit id="189" loc="190">Deligit, et nudo sub pede musta fluunt;</TextUnit>
    <TextUnit id="190" loc="191">Temporibus certis desectas alligat herbas,</TextUnit>
    <TextUnit id="191" loc="192">Et tonsam raro pectine verrit humum.</TextUnit>
    <TextUnit id="192" loc="193">Ipse potes riguis plantam deponere in hortis,</TextUnit>
    <TextUnit id="193" loc="194">Ipse potes rivos ducere lenis aquae.</TextUnit>
    <TextUnit id="194" loc="195">Venerit insitio; fac ramum ramus adoptet,</TextUnit>
    <TextUnit id="195" loc="196">Stetque peregrinis arbor operta comis.</TextUnit>
    <TextUnit id="196" loc="197">Cum semel haec animum coepit mulcere voluptas,</TextUnit>
    <TextUnit id="197" loc="198">Debilibus pinnis inritus exit Amor.</TextUnit>
    <TextUnit id="198" loc="199">Vel tu venandi studium cole: saepe recessit</TextUnit>
    <TextUnit id="199" loc="200">Turpiter a Phoebi victa sorore Venus.</TextUnit>
    <TextUnit id="200" loc="201">Nunc leporem pronum catulo sectare sagaci,</TextUnit>
    <TextUnit id="201" loc="202">Nunc tua frondosis retia tende iugis,</TextUnit>
    <TextUnit id="202" loc="203">Aut pavidos terre varia formidine cervos,</TextUnit>
    <TextUnit id="203" loc="204">Aut cadat adversa cuspide fossus aper.</TextUnit>
    <TextUnit id="204" loc="205">Nocte fatigatum somnus, non cura puellae,</TextUnit>
    <TextUnit id="205" loc="206">Excipit et pingui membra quiete levat.</TextUnit>
    <TextUnit id="206" loc="207">Lenius est studium, studium tamen, alite capta</TextUnit>
    <TextUnit id="207" loc="208">Aut lino aut calamis praemia parva sequi,</TextUnit>
    <TextUnit id="208" loc="209">Vel, quae piscis edax avido male devoret ore,</TextUnit>
    <TextUnit id="209" loc="210">Abdere sub parvis aera recurva cibis.</TextUnit>
    <TextUnit id="210" loc="211">Aut his aut aliis, donec dediscis amare,</TextUnit>
    <TextUnit id="211" loc="212">Ipse tibi furtim decipiendus eris.</TextUnit>
    <TextUnit id="212" loc="213">Tu tantum quamvis firmis retinebere vinclis,</TextUnit>
    <TextUnit id="213" loc="214">I procul, et longas carpere perge vias;</TextUnit>
    <TextUnit id="214" loc="215">Flebis, et occurret desertae nomen amicae,</TextUnit>
    <TextUnit id="215" loc="216">Stabit et in media pes tibi saepe via:</TextUnit>
    <TextUnit id="216" loc="217">Sed quanto minus ire voles, magis ire memento;</TextUnit>
    <TextUnit id="217" loc="218">Perfer, et invitos currere coge pedes.</TextUnit>
    <TextUnit id="218" loc="219">Nec pluvias opta, nec te peregrina morentur</TextUnit>
    <TextUnit id="219" loc="220">Sabbata, nec damnis Allia nota suis.</TextUnit>
    <TextUnit id="220" loc="221">Nec quot transieris et quot tibi, quaere, supersint</TextUnit>
    <TextUnit id="221" loc="222">Milia; nec, maneas ut prope, finge moras:</TextUnit>
    <TextUnit id="222" loc="223">Tempora nec numera, nec crebro respice Romam,</TextUnit>
    <TextUnit id="223" loc="224">Sed fuge: tutus adhuc Parthus ab hoste fuga est.</TextUnit>
    <TextUnit id="224" loc="225">Dura aliquis praecepta vocet mea; dura fatemur</TextUnit>
    <TextUnit id="225" loc="226">Esse; sed ut valeas, multa dolenda feres.</TextUnit>
    <TextUnit id="226" loc="227">Saepe bibi sucos, quamvis invitus, amaros</TextUnit>
    <TextUnit id="227" loc="228">Aeger, et oranti mensa negata mihi.</TextUnit>
    <TextUnit id="228" loc="229">Ut corpus redimas, ferrum patieris et ignes,</TextUnit>
    <TextUnit id="229" loc="230">Arida nec sitiens ora levabis aqua:</TextUnit>
    <TextUnit id="230" loc="231">Ut valeas animo, quicquam tolerare negabis?</TextUnit>
    <TextUnit id="231" loc="232">At pretium pars haec corpore maius habet.</TextUnit>
    <TextUnit id="232" loc="233">Sed tamen est artis tristissima ianua nostrae,</TextUnit>
    <TextUnit id="233" loc="234">Et labor est unus tempora prima pati.</TextUnit>
    <TextUnit id="234" loc="235">Aspicis, ut prensos urant iuga prima iuvencos,</TextUnit>
    <TextUnit id="235" loc="236">Et nova velocem cingula laedat equum?</TextUnit>
    <TextUnit id="236" loc="237">Forsitan a laribus patriis exire pigebit:</TextUnit>
    <TextUnit id="237" loc="238">Sed tamen exibis: deinde redire voles;</TextUnit>
    <TextUnit id="238" loc="239">Nec te Lar patrius, sed amor revocabit amicae,</TextUnit>
    <TextUnit id="239" loc="240">Praetendens culpae splendida verba tuae.</TextUnit>
    <TextUnit id="240" loc="241">Cum semel exieris, centum solatia curae</TextUnit>
    <TextUnit id="241" loc="242">Et rus et comites et via longa dabit.</TextUnit>
    <TextUnit id="242" loc="243">Nec satis esse putes discedere; lentus abesto,</TextUnit>
    <TextUnit id="243" loc="244">Dum perdat vires sitque sine igne cinis.</TextUnit>
    <TextUnit id="244" loc="245">Quod nisi firmata properaris mente reverti,</TextUnit>
    <TextUnit id="245" loc="246">Inferet arma tibi saeva rebellis Amor.</TextUnit>
    <TextUnit id="246" loc="247">Quidquid et afueris, avidus sitiensque redibis,</TextUnit>
    <TextUnit id="247" loc="248">Et spatium damno cesserit omne tuo.</TextUnit>
    <TextUnit id="248" loc="249">Viderit, Haemoniae siquis mala pabula terrae</TextUnit>
    <TextUnit id="249" loc="250">Et magicas artes posse iuvare putat.</TextUnit>
    <TextUnit id="250" loc="251">Ista veneficii vetus est via; noster Apollo</TextUnit>
    <TextUnit id="251" loc="252">Innocuam sacro carmine monstrat opem.</TextUnit>
    <TextUnit id="252" loc="253">Me duce non tumulo prodire iubebitur umbra,</TextUnit>
    <TextUnit id="253" loc="254">Non anus infami carmine rumpet humum;</TextUnit>
    <TextUnit id="254" loc="255">Non seges ex aliis alios transibit in agros,</TextUnit>
    <TextUnit id="255" loc="256">Nec subito Phoebi pallidus orbis erit.</TextUnit>
    <TextUnit id="256" loc="257">Ut solet, aequoreas ibit Tiberinus in undas:</TextUnit>
    <TextUnit id="257" loc="258">Ut solet, in niveis Luna vehetur equis.</TextUnit>
    <TextUnit id="258" loc="259">Nulla recantatas deponent pectora curas,</TextUnit>
    <TextUnit id="259" loc="260">Nec fugiet vivo sulpure victus amor.</TextUnit>
    <TextUnit id="260" loc="261">Quid te Phasiacae iuverunt gramina terrae,</TextUnit>
    <TextUnit id="261" loc="262">Cum cuperes patria, Colchi, manere domo?</TextUnit>
    <TextUnit id="262" loc="263">Quid tibi profuerunt, Circe, Perseïdes herbae,</TextUnit>
    <TextUnit id="263" loc="264">Cum sua Neritias abstulit aura rates?</TextUnit>
    <TextUnit id="264" loc="265">Omnia fecisti, ne callidus hospes abiret:</TextUnit>
    <TextUnit id="265" loc="266">Ille dedit certae lintea plena fugae.</TextUnit>
    <TextUnit id="266" loc="267">Omnia fecisti, ne te ferus ureret ignis:</TextUnit>
    <TextUnit id="267" loc="268">Longus in invito pectore sedit amor.</TextUnit>
    <TextUnit id="268" loc="269">Vertere tu poteras homines in mille figuras,</TextUnit>
    <TextUnit id="269" loc="270">Non poteras animi vertere iura tui.</TextUnit>
    <TextUnit id="270" loc="271">Diceris his etiam, cum iam discedere vellet,</TextUnit>
    <TextUnit id="271" loc="272">Dulichium verbis detinuisse ducem:</TextUnit>
    <TextUnit id="272" loc="273">'Non ego, quod primo, memini, sperare solebam,</TextUnit>
    <TextUnit id="273" loc="274">Iam precor, ut coniunx tu meus esse velis;</TextUnit>
    <TextUnit id="274" loc="275">Et tamen, ut coniunx essem tua, digna videbar,</TextUnit>
    <TextUnit id="275" loc="276">Quod dea, quod magni filia Solis eram.</TextUnit>
    <TextUnit id="276" loc="277">Ne properes, oro; spatium pro munere posco:</TextUnit>
    <TextUnit id="277" loc="278">Quid minus optari per mea vota potest?</TextUnit>
    <TextUnit id="278" loc="279">Et freta mota vides, et debes illa timere:</TextUnit>
    <TextUnit id="279" loc="280">Utilior velis postmodo ventus erit.</TextUnit>
    <TextUnit id="280" loc="281">Quae tibi causa fugae? non hic nova Troia resurgit,</TextUnit>
    <TextUnit id="281" loc="282">Non aliquis socios rursus ad arma vocat.</TextUnit>
    <TextUnit id="282" loc="283">Hic amor et pax est, in qua male vulneror una,</TextUnit>
    <TextUnit id="283" loc="284">Tutaque sub regno terra futura tuo est.'</TextUnit>
    <TextUnit id="284" loc="285">Illa loquebatur, navem solvebat Ulixes:</TextUnit>
    <TextUnit id="285" loc="286">Inrita cum velis verba tulere noti.</TextUnit>
    <TextUnit id="286" loc="287">Ardet et adsuetas Circe decurrit ad artes,</TextUnit>
    <TextUnit id="287" loc="288">Nec tamen est illis adtenuatus amor.</TextUnit>
    <TextUnit id="288" loc="289">Ergo quisquis opem nostra tibi poscis ab arte,</TextUnit>
    <TextUnit id="289" loc="290">Deme veneficiis carminibusque fidem.</TextUnit>
    <TextUnit id="290" loc="291">Si te causa potens domina retinebit in Urbe,</TextUnit>
    <TextUnit id="291" loc="292">Accipe, consilium quod sit in Urbe meum.</TextUnit>
    <TextUnit id="292" loc="293">Optimus ille sui vindex, laedentia pectus</TextUnit>
    <TextUnit id="293" loc="294">Vincula qui rupit, dedoluitque semel.</TextUnit>
    <TextUnit id="294" loc="295">Sed cui tantum animi est, illum mirabor et ipse,</TextUnit>
    <TextUnit id="295" loc="296">Et dicam 'monitis non eget iste meis.'</TextUnit>
    <TextUnit id="296" loc="297">Tu mihi, qui, quod amas, aegre dediscis amare,</TextUnit>
    <TextUnit id="297" loc="298">Nec potes, et velles posse, docendus eris.</TextUnit>
    <TextUnit id="298" loc="299">Saepe refer tecum sceleratae facta puellae,</TextUnit>
    <TextUnit id="299" loc="300">Et pone ante oculos omnia damna tuos.</TextUnit>
    <TextUnit id="300" loc="301">'Illud et illud habet, nec ea contenta rapina est:</TextUnit>
    <TextUnit id="301" loc="302">Sub titulum nostros misit avara lares.</TextUnit>
    <TextUnit id="302" loc="303">Sic mihi iuravit, sic me iurata fefellit,</TextUnit>
    <TextUnit id="303" loc="304">Ante suas quotiens passa iacere fores!</TextUnit>
    <TextUnit id="304" loc="305">Diligit ipsa alios, a me fastidit amari;</TextUnit>
    <TextUnit id="305" loc="306">Institor, heu, noctes, quas mihi non dat, habet!'</TextUnit>
    <TextUnit id="306" loc="307">Haec tibi per totos inacescant omnia sensus:</TextUnit>
    <TextUnit id="307" loc="308">Haec refer, hinc odii semina quaere tui.</TextUnit>
    <TextUnit id="308" loc="309">Atque utinam possis etiam facundus in illis</TextUnit>
    <TextUnit id="309" loc="310">Esse! dole tantum, sponte disertus eris.</TextUnit>
    <TextUnit id="310" loc="311">Haeserat in quadam nuper mea cura puella:</TextUnit>
    <TextUnit id="311" loc="312">Conveniens animo non erat illa meo:</TextUnit>
    <TextUnit id="312" loc="313">Curabar propriis aeger Podalirius herbis,</TextUnit>
    <TextUnit id="313" loc="314">Et, fateor, medicus turpiter aeger eram.</TextUnit>
    <TextUnit id="314" loc="315">Profuit adsidue vitiis insistere amicae,</TextUnit>
    <TextUnit id="315" loc="316">Idque mihi factum saepe salubre fuit.</TextUnit>
    <TextUnit id="316" loc="317">'Quam mala' dicebam 'nostrae sunt crura puellae!'</TextUnit>
    <TextUnit id="317" loc="318">Nec tamen, ut vere confiteamur, erant.</TextUnit>
    <TextUnit id="318" loc="319">'Brachia quam non sunt nostrae formosa puellae!'</TextUnit>
    <TextUnit id="319" loc="320">Et tamen, ut vere confiteamur, erant.</TextUnit>
    <TextUnit id="320" loc="321">'Quam brevis est!' nec erat; 'quam multum poscit amantem!'</TextUnit>
    <TextUnit id="321" loc="322">Haec odio venit maxima causa meo.</TextUnit>
    <TextUnit id="322" loc="323">Et mala sunt vicina bonis; errore sub illo</TextUnit>
    <TextUnit id="323" loc="324">Pro vitio virtus crimina saepe tulit.</TextUnit>
    <TextUnit id="324" loc="325">Qua potes, in peius dotes deflecte puellae,</TextUnit>
    <TextUnit id="325" loc="326">Iudiciumque brevi limite falle tuum.</TextUnit>
    <TextUnit id="326" loc="327">Turgida, si plena est, si fusca est, nigra vocetur:</TextUnit>
    <TextUnit id="327" loc="328">In gracili macies crimen habere potest.</TextUnit>
    <TextUnit id="328" loc="329">Et poterit dici petulans, quae rustica non est:</TextUnit>
    <TextUnit id="329" loc="330">Et poterit dici rustica, siqua proba est.</TextUnit>
    <TextUnit id="330" loc="331">Quin etiam, quacumque caret tua femina dote,</TextUnit>
    <TextUnit id="331" loc="332">Hanc moveat, blandis usque precare sonis.</TextUnit>
    <TextUnit id="332" loc="333">Exige uti cantet, siqua est sine voce puella:</TextUnit>
    <TextUnit id="333" loc="334">Fac saltet, nescit siqua movere manum.</TextUnit>
    <TextUnit id="334" loc="335">Barbara sermone est? fac tecum multa loquatur;</TextUnit>
    <TextUnit id="335" loc="336">Non didicit chordas tangere? posce lyram.</TextUnit>
    <TextUnit id="336" loc="337">Durius incedit? fac inambulet; omne papillae</TextUnit>
    <TextUnit id="337" loc="338">Pectus habent? vitium fascia nulla tegat.</TextUnit>
    <TextUnit id="338" loc="339">Si male dentata est, narra, quod rideat, illi;</TextUnit>
    <TextUnit id="339" loc="340">Mollibus est oculis? quod fleat illa, refer.</TextUnit>
    <TextUnit id="340" loc="341">Proderit et subito, cum se non finxerit ulli,</TextUnit>
    <TextUnit id="341" loc="342">Ad dominam celeres mane tulisse gradus.</TextUnit>
    <TextUnit id="342" loc="343">Auferimur cultu; gemmis auroque teguntur</TextUnit>
    <TextUnit id="343" loc="344">Omnia; pars minima est ipsa puella sui.</TextUnit>
    <TextUnit id="344" loc="345">Saepe ubi sit, quod ames, inter tam multa requiras;</TextUnit>
    <TextUnit id="345" loc="346">Decipit hac oculos aegide dives Amor.</TextUnit>
    <TextUnit id="346" loc="347">Improvisus ades, deprendes tutus inermem:</TextUnit>
    <TextUnit id="347" loc="348">Infelix vitiis excidet illa suis.</TextUnit>
    <TextUnit id="348" loc="349">Non tamen huic nimium praecepto credere tutum est:</TextUnit>
    <TextUnit id="349" loc="350">Fallit enim multos forma sine arte decens.</TextUnit>
    <TextUnit id="350" loc="351">Tum quoque, compositis cum collinet ora venenis,</TextUnit>
    <TextUnit id="351" loc="352">Ad dominae vultus (nec pudor obstet) eas.</TextUnit>
    <TextUnit id="352" loc="353">Pyxidas invenies et rerum mille colores,</TextUnit>
    <TextUnit id="353" loc="354">Et fluere in tepidos oesypa lapsa sinus.</TextUnit>
    <TextUnit id="354" loc="355">Illa tuas redolent, Phineu, medicamina mensas:</TextUnit>
    <TextUnit id="355" loc="356">Non semel hinc stomacho nausea facta meo est.</TextUnit>
    <TextUnit id="356" loc="357">Nunc tibi, quae medio veneris praestemus in usu,</TextUnit>
    <TextUnit id="357" loc="358">Eloquar: ex omni est parte fugandus amor.</TextUnit>
    <TextUnit id="358" loc="359">Multa quidem ex illis pudor est mihi dicere; sed tu</TextUnit>
    <TextUnit id="359" loc="360">Ingenio verbis concipe plura meis.</TextUnit>
    <TextUnit id="360" loc="361">Nuper enim nostros quidam carpsere libellos,</TextUnit>
    <TextUnit id="361" loc="362">Quorum censura Musa proterva mea est.</TextUnit>
    <TextUnit id="362" loc="363">Dummodo sic placeam, dum toto canter in orbe,</TextUnit>
    <TextUnit id="363" loc="364">Quamlibet impugnent unus et alter opus.</TextUnit>
    <TextUnit id="364" loc="365">Ingenium magni livor detractat Homeri:</TextUnit>
    <TextUnit id="365" loc="366">Quisquis es, ex illo, Zoile, nomen habes.</TextUnit>
    <TextUnit id="366" loc="367">Et tua sacrilegae laniarunt carmina linguae,</TextUnit>
    <TextUnit id="367" loc="368">Pertulit huc victos quo duce Troia deos.</TextUnit>
    <TextUnit id="368" loc="369">Summa petit livor; perflant altissima venti:</TextUnit>
    <TextUnit id="369" loc="370">Summa petunt dextra fulmina missa Iovis.</TextUnit>
    <TextUnit id="370" loc="371">At tu, quicumque es, quem nostra licentia laedit,</TextUnit>
    <TextUnit id="371" loc="372">Si sapis, ad numeros exige quidque suos.</TextUnit>
    <TextUnit id="372" loc="373">Fortia Maeonio gaudent pede bella referri;</TextUnit>
    <TextUnit id="373" loc="374">Deliciis illic quis locus esse potest?</TextUnit>
    <TextUnit id="374" loc="375">Grande sonant tragici; tragicos decet ira cothurnos:</TextUnit>
    <TextUnit id="375" loc="376">Usibus e mediis soccus habendus erit.</TextUnit>
    <TextUnit id="376" loc="377">Liber in adversos hostes stringatur iambus,</TextUnit>
    <TextUnit id="377" loc="378">Seu celer, extremum seu trahat ille pedem.</TextUnit>
    <TextUnit id="378" loc="379">Blanda pharetratos Elegia cantet Amores,</TextUnit>
    <TextUnit id="379" loc="380">Et levis arbitrio ludat amica suo.</TextUnit>
    <TextUnit id="380" loc="381">Callimachi numeris non est dicendus Achilles,</TextUnit>
    <TextUnit id="381" loc="382">Cydippe non est oris, Homere, tui.</TextUnit>
    <TextUnit id="382" loc="383">Quis feret Andromaches peragentem Thaida partes?</TextUnit>
    <TextUnit id="383" loc="384">Peccet, in Andromache Thaida quisquis agat.</TextUnit>
    <TextUnit id="384" loc="385">Thais in arte mea est; lascivia libera nostra est;</TextUnit>
    <TextUnit id="385" loc="386">Nil mihi cum vitta; Thais in arte mea est.</TextUnit>
    <TextUnit id="386" loc="387">Si mea materiae respondet Musa iocosae,</TextUnit>
    <TextUnit id="387" loc="388">Vicimus, et falsi criminis acta rea est.</TextUnit>
    <TextUnit id="388" loc="389">Rumpere, Livor edax: magnum iam nomen habemus;</TextUnit>
    <TextUnit id="389" loc="390">Maius erit, tantum quo pede coepit eat.</TextUnit>
    <TextUnit id="390" loc="391">Sed nimium properas: vivam modo, plura dolebis;</TextUnit>
    <TextUnit id="391" loc="392">Et capiunt animi carmina multa mei.</TextUnit>
    <TextUnit id="392" loc="393">Nam iuvat et studium famae mihi crevit honore;</TextUnit>
    <TextUnit id="393" loc="394">Principio clivi noster anhelat equus.</TextUnit>
    <TextUnit id="394" loc="395">Tantum se nobis elegi debere fatentur,</TextUnit>
    <TextUnit id="395" loc="396">Quantum Vergilio nobile debet epos.</TextUnit>
    <TextUnit id="396" loc="397">Hactenus invidiae respondimus: attrahe lora</TextUnit>
    <TextUnit id="397" loc="398">Fortius, et gyro curre, poeta, tuo.</TextUnit>
    <TextUnit id="398" loc="399">Ergo ubi concubitus et opus iuvenale petetur,</TextUnit>
    <TextUnit id="399" loc="400">Et prope promissae tempora noctis erunt,</TextUnit>
    <TextUnit id="400" loc="401">Gaudia ne dominae, pleno si corpore sumes,</TextUnit>
    <TextUnit id="401" loc="402">Te capiant, ineas quamlibet ante velim;</TextUnit>
    <TextUnit id="402" loc="403">Quamlibet invenias, in qua tua prima voluptas</TextUnit>
    <TextUnit id="403" loc="404">Desinat: a prima proxima segnis erit.</TextUnit>
    <TextUnit id="404" loc="405">Sustentata venus gratissima; frigore soles,</TextUnit>
    <TextUnit id="405" loc="406">Sole iuvant umbrae, grata fit unda siti.</TextUnit>
    <TextUnit id="406" loc="407">Et pudet, et dicam: venerem quoque iunge figura,</TextUnit>
    <TextUnit id="407" loc="408">Qua minime iungi quamque decere putas.</TextUnit>
    <TextUnit id="408" loc="409">Nec labor efficere est: rarae sibi vera fatentur,</TextUnit>
    <TextUnit id="409" loc="410">Et nihil est, quod se dedecuisse putent.</TextUnit>
    <TextUnit id="410" loc="411">Tunc etiam iubeo totas aperire fenestras,</TextUnit>
    <TextUnit id="411" loc="412">Turpiaque admisso membra notare die.</TextUnit>
    <TextUnit id="412" loc="413">At simul ad metas venit finita voluptas,</TextUnit>
    <TextUnit id="413" loc="414">Lassaque cum tota corpora mente iacent,</TextUnit>
    <TextUnit id="414" loc="415">Dum piget, et malis nullam tetigisse puellam,</TextUnit>
    <TextUnit id="415" loc="416">Tacturusque tibi non videare diu,</TextUnit>
    <TextUnit id="416" loc="417">Tunc animo signa, quaecumque in corpore menda est,</TextUnit>
    <TextUnit id="417" loc="418">Luminaque in vitiis illius usque tene.</TextUnit>
    <TextUnit id="418" loc="419">Forsitan haec aliquis (nam sunt quoque) parva vocabit,</TextUnit>
    <TextUnit id="419" loc="420">Sed, quae non prosunt singula, multa iuvant.</TextUnit>
    <TextUnit id="420" loc="421">Parva necat morsu spatiosum vipera taurum:</TextUnit>
    <TextUnit id="421" loc="422">A cane non magno saepe tenetur aper.</TextUnit>
    <TextUnit id="422" loc="423">Tu tantum numero pugna, praeceptaque in unum</TextUnit>
    <TextUnit id="423" loc="424">Contrahe: de multis grandis acervus erit.</TextUnit>
    <TextUnit id="424" loc="425">Sed quoniam totidem mores totidemque figurae,</TextUnit>
    <TextUnit id="425" loc="426">Non sunt iudiciis omnia danda meis.</TextUnit>
    <TextUnit id="426" loc="427">Quo tua non possunt offendi pectora facto,</TextUnit>
    <TextUnit id="427" loc="428">Forsitan hoc alio iudice crimen erit.</TextUnit>
    <TextUnit id="428" loc="429">Ille quod obscenas in aperto corpore partes</TextUnit>
    <TextUnit id="429" loc="430">Viderat, in cursu qui fuit, haesit amor:</TextUnit>
    <TextUnit id="430" loc="431">Ille quod a Veneris rebus surgente puella</TextUnit>
    <TextUnit id="431" loc="432">Vidit in inmundo signa pudenda toro.</TextUnit>
    <TextUnit id="432" loc="433">Luditis, o siquos potuerunt ista movere:</TextUnit>
    <TextUnit id="433" loc="434">Adflarant tepidae pectora vestra faces.</TextUnit>
    <TextUnit id="434" loc="435">Adtrahat ille puer contentos fortius arcus:</TextUnit>
    <TextUnit id="435" loc="436">Saucia maiorem turba petetis opem.</TextUnit>
    <TextUnit id="436" loc="437">Quid, qui clam latuit reddente obscena puella,</TextUnit>
    <TextUnit id="437" loc="438">Et vidit, quae mos ipse videre vetat?</TextUnit>
    <TextUnit id="438" loc="439">Di melius, quam nos moneamus talia quemquam!</TextUnit>
    <TextUnit id="439" loc="440">Ut prosint, non sunt expedienda tamen.</TextUnit>
    <TextUnit id="440" loc="441">Hortor et, ut pariter binas habeatis amicas</TextUnit>
    <TextUnit id="441" loc="442">(Fortior est, plures siquis habere potest):</TextUnit>
    <TextUnit id="442" loc="443">Secta bipertito cum mens discurrit utroque,</TextUnit>
    <TextUnit id="443" loc="444">Alterius vires subtrahit alter amor.</TextUnit>
    <TextUnit id="444" loc="445">Grandia per multos tenuantur flumina rivos,</TextUnit>
    <TextUnit id="445" loc="446">Saevaque diducto stipite flamma perit.</TextUnit>
    <TextUnit id="446" loc="447">Non satis una tenet ceratas ancora puppes,</TextUnit>
    <TextUnit id="447" loc="448">Nec satis est liquidis unicus hamus aquis:</TextUnit>
    <TextUnit id="448" loc="449">Qui sibi iam pridem solacia bina paravit,</TextUnit>
    <TextUnit id="449" loc="450">Iam pridem summa victor in arce fuit.</TextUnit>
    <TextUnit id="450" loc="451">At tibi, qui fueris dominae male creditus uni,</TextUnit>
    <TextUnit id="451" loc="452">Nunc saltem novus est inveniendus amor.</TextUnit>
    <TextUnit id="452" loc="453">Pasiphaës Minos in Procride perdidit ignes:</TextUnit>
    <TextUnit id="453" loc="454">Cessit ab Idaea coniuge victa prior.</TextUnit>
    <TextUnit id="454" loc="455">Amphilochi frater ne Phegida semper amaret,</TextUnit>
    <TextUnit id="455" loc="456">Calliroë fecit parte recepta tori.</TextUnit>
    <TextUnit id="456" loc="457">Et Parin Oenone summos tenuisset ad annos,</TextUnit>
    <TextUnit id="457" loc="458">Si non Oebalia paelice laesa foret.</TextUnit>
    <TextUnit id="458" loc="459">Coniugis Odrysio placuisset forma tyranno:</TextUnit>
    <TextUnit id="459" loc="460">Sed melior clausae forma sororis erat.</TextUnit>
    <TextUnit id="460" loc="461">Quid moror exemplis, quorum me turba fatigat?</TextUnit>
    <TextUnit id="461" loc="462">Successore novo vincitur omnis amor.</TextUnit>
    <TextUnit id="462" loc="463">Fortius e multis mater desiderat unum,</TextUnit>
    <TextUnit id="463" loc="464">Quam quem flens clamat 'tu mihi solus eras.'</TextUnit>
    <TextUnit id="464" loc="465">Ac ne forte putes nova me tibi condere iura</TextUnit>
    <TextUnit id="465" loc="466">(Atque utinam inventi gloria nostra foret!),</TextUnit>
    <TextUnit id="466" loc="467">Vidit ut Atrides (quid enim non ille videret,</TextUnit>
    <TextUnit id="467" loc="468">Cuius in arbitrio Graecia tota fuit?)</TextUnit>
    <TextUnit id="468" loc="469">Marte suo captam Chryseïda, victor amabat:</TextUnit>
    <TextUnit id="469" loc="470">At senior stulte flebat ubique pater.</TextUnit>
    <TextUnit id="470" loc="471">Quid lacrimas, odiose senex? bene convenit illis:</TextUnit>
    <TextUnit id="471" loc="472">Officio natam laedis, inepte, tuo.</TextUnit>
    <TextUnit id="472" loc="473">Quam postquam reddi Calchas, ope tutus Achillis,</TextUnit>
    <TextUnit id="473" loc="474">Iusserat, et patria est illa recepta domo,</TextUnit>
    <TextUnit id="474" loc="475">'Est' ait Atrides 'illius proxima forma,</TextUnit>
    <TextUnit id="475" loc="476">Et, si prima sinat syllaba, nomen idem:</TextUnit>
    <TextUnit id="476" loc="477">Hanc mihi, si sapiat, per se concedat Achilles:</TextUnit>
    <TextUnit id="477" loc="478">Si minus, imperium sentiat ille meum.</TextUnit>
    <TextUnit id="478" loc="479">Quod siquis vestrum factum hoc incusat, Achivi,</TextUnit>
    <TextUnit id="479" loc="480">Est aliquid valida sceptra tenere manu.</TextUnit>
    <TextUnit id="480" loc="481">Nam si rex ego sum, nec mecum dormiat ulla,</TextUnit>
    <TextUnit id="481" loc="482">In mea Thersites regna, licebit, eat.'</TextUnit>
    <TextUnit id="482" loc="483">Dixit, et hanc habuit solacia magna prioris,</TextUnit>
    <TextUnit id="483" loc="484">Et posita est cura cura repulsa nova.</TextUnit>
    <TextUnit id="484" loc="485">Ergo adsume novas auctore Agamemnone flammas,</TextUnit>
    <TextUnit id="485" loc="486">Ut tuus in bivio distineatur amor.</TextUnit>
    <TextUnit id="486" loc="487">Quaeris, ubi invenias? artes tu perlege nostras:</TextUnit>
    <TextUnit id="487" loc="488">Plena puellarum iam tibi navis erit.</TextUnit>
    <TextUnit id="488" loc="489">Quod siquid praecepta valent mea, siquid Apollo</TextUnit>
    <TextUnit id="489" loc="490">Utile mortales perdocet ore meo,</TextUnit>
    <TextUnit id="490" loc="491">Quamvis infelix media torreberis Aetna,</TextUnit>
    <TextUnit id="491" loc="492">Frigidior glacie fac videare tuae:</TextUnit>
    <TextUnit id="492" loc="493">Et sanum simula, ne, siquid forte dolebis,</TextUnit>
    <TextUnit id="493" loc="494">Sentiat; et ride, cum tibi flendus eris.</TextUnit>
    <TextUnit id="494" loc="495">Non ego te iubeo medias abrumpere curas:</TextUnit>
    <TextUnit id="495" loc="496">Non sunt imperii tam fera iussa mei.</TextUnit>
    <TextUnit id="496" loc="497">Quod non es, simula, positosque imitare furores:</TextUnit>
    <TextUnit id="497" loc="498">Sic facies vere, quod meditatus eris.</TextUnit>
    <TextUnit id="498" loc="499">Saepe ego, ne biberem, volui dormire videri:</TextUnit>
    <TextUnit id="499" loc="500">Dum videor, somno lumina victa dedi:</TextUnit>
    <TextUnit id="500" loc="501">Deceptum risi, qui se simularat amare,</TextUnit>
    <TextUnit id="501" loc="502">In laqueos auceps decideratque suos.</TextUnit>
    <TextUnit id="502" loc="503">Intrat amor mentes usu, dediscitur usu:</TextUnit>
    <TextUnit id="503" loc="504">Qui poterit sanum fingere, sanus erit.</TextUnit>
    <TextUnit id="504" loc="505">Dixerit, ut venias: pacta tibi nocte venito;</TextUnit>
    <TextUnit id="505" loc="506">Veneris, et fuerit ianua clausa: feres.</TextUnit>
    <TextUnit id="506" loc="507">Nec dic blanditias, nec fac convicia posti,</TextUnit>
    <TextUnit id="507" loc="508">Nec latus in duro limine pone tuum.</TextUnit>
    <TextUnit id="508" loc="509">Postera lux aderit: careant tua verba querellis,</TextUnit>
    <TextUnit id="509" loc="510">Et nulla in vultu signa dolentis habe.</TextUnit>
    <TextUnit id="510" loc="511">Iam ponet fastus, cum te languere videbit:</TextUnit>
    <TextUnit id="511" loc="512">Hoc etiam nostra munus ab arte feres.</TextUnit>
    <TextUnit id="512" loc="513">Te quoque falle tamen, nec sit tibi finis amandi</TextUnit>
    <TextUnit id="513" loc="514">Propositus: frenis saepe repugnat equus.</TextUnit>
    <TextUnit id="514" loc="515">Utilitas lateat; quod non profitebere, fiet:</TextUnit>
    <TextUnit id="515" loc="516">Quae nimis apparent retia, vitat avis.</TextUnit>
    <TextUnit id="516" loc="517">Nec sibi tam placeat, nec te contemnere possit;</TextUnit>
    <TextUnit id="517" loc="518">Sume animos, animis cedat ut illa tuis.</TextUnit>
    <TextUnit id="518" loc="519">Ianua forte patet? quamvis revocabere, transi.</TextUnit>
    <TextUnit id="519" loc="520">Est data nox? dubita nocte venire data.</TextUnit>
    <TextUnit id="520" loc="521">Posse pati facile est, ubi, si patientia desit,</TextUnit>
    <TextUnit id="521" loc="522">Protinus ex facili gaudia ferre licet.</TextUnit>
    <TextUnit id="522" loc="523">Et quisquam praecepta potest mea dura vocare?</TextUnit>
    <TextUnit id="523" loc="524">En, etiam partes conciliantis ago.</TextUnit>
    <TextUnit id="524" loc="525">Nam quoniam variant animi, variabimus artes;</TextUnit>
    <TextUnit id="525" loc="526">Mille mali species, mille salutis erunt.</TextUnit>
    <TextUnit id="526" loc="527">Corpora vix ferro quaedam sanantur acuto:</TextUnit>
    <TextUnit id="527" loc="528">Auxilium multis sucus et herba fuit.</TextUnit>
    <TextUnit id="528" loc="529">Mollior es, neque abire potes, vinctusque teneris,</TextUnit>
    <TextUnit id="529" loc="530">Et tua saevus Amor sub pede colla premit?</TextUnit>
    <TextUnit id="530" loc="531">Desine luctari: referant tua carbasa venti,</TextUnit>
    <TextUnit id="531" loc="532">Quaque vocant fluctus, hac tibi remus eat.</TextUnit>
    <TextUnit id="532" loc="533">Explenda est sitis ista tibi, quo perditus ardes;</TextUnit>
    <TextUnit id="533" loc="534">Cedimus; e medio iam licet amne bibas:</TextUnit>
    <TextUnit id="534" loc="535">Sed bibe plus etiam, quam quod praecordia poscunt,</TextUnit>
    <TextUnit id="535" loc="536">Gutture fac pleno sumpta redundet aqua.</TextUnit>
    <TextUnit id="536" loc="537">I, fruere usque tua, nullo prohibente, puella:</TextUnit>
    <TextUnit id="537" loc="538">Illa tibi noctes auferat, illa dies.</TextUnit>
    <TextUnit id="538" loc="539">Taedia quaere mali: faciunt et taedia finem.</TextUnit>
    <TextUnit id="539" loc="540">Iam quoque, cum credes posse carere, mane,</TextUnit>
    <TextUnit id="540" loc="541">Dum bene te cumules et copia tollat amorem,</TextUnit>
    <TextUnit id="541" loc="542">Et fastidita non iuvet esse domo.</TextUnit>
    <TextUnit id="542" loc="543">Fit quoque longus amor, quem diffidentia nutrit:</TextUnit>
    <TextUnit id="543" loc="544">Hunc tu si quaeres ponere, pone metum.</TextUnit>
    <TextUnit id="544" loc="545">Qui timet, ut sua sit, ne quis sibi detrahat illam,</TextUnit>
    <TextUnit id="545" loc="546">Ille Machaonia vix ope sanus erit.</TextUnit>
    <TextUnit id="546" loc="547">Plus amat e natis mater plerumque duobus,</TextUnit>
    <TextUnit id="547" loc="548">Pro cuius reditu, quod gerit arma, timet.</TextUnit>
    <TextUnit id="548" loc="549">Est prope Collinam templum venerabile portam;</TextUnit>
    <TextUnit id="549" loc="550">Inposuit templo nomina celsus Eryx:</TextUnit>
    <TextUnit id="550" loc="551">Est illic Lethaeus Amor, qui pectora sanat,</TextUnit>
    <TextUnit id="551" loc="552">Inque suas gelidam lampadas addit aquam.</TextUnit>
    <TextUnit id="552" loc="553">Illic et iuvenes votis oblivia poscunt,</TextUnit>
    <TextUnit id="553" loc="554">Et siqua est duro capta puella viro.</TextUnit>
    <TextUnit id="554" loc="555">Is mihi sic dixit (dubito, verusne Cupido,</TextUnit>
    <TextUnit id="555" loc="556">An somnus fuerit: sed puto, somnus erat)</TextUnit>
    <TextUnit id="556" loc="557">'O qui sollicitos modo das, modo demis amores,</TextUnit>
    <TextUnit id="557" loc="558">Adice praeceptis hoc quoque, Naso, tuis.</TextUnit>
    <TextUnit id="558" loc="559">Ad mala quisque animum referat sua, ponet amorem;</TextUnit>
    <TextUnit id="559" loc="560">Omnibus illa deus plusve minusve dedit.</TextUnit>
    <TextUnit id="560" loc="561">Qui Puteal Ianumque timet celeresque Kalendas,</TextUnit>
    <TextUnit id="561" loc="562">Torqueat hunc aeris mutua summa sui;</TextUnit>
    <TextUnit id="562" loc="563">Cui durus pater est, ut voto cetera cedant,</TextUnit>
    <TextUnit id="563" loc="564">Huic pater ante oculos durus habendus erit;</TextUnit>
    <TextUnit id="564" loc="565">Hic male dotata pauper cum coniuge vivit,</TextUnit>
    <TextUnit id="565" loc="566">Uxorem fato credat obesse suo.</TextUnit>
    <TextUnit id="566" loc="567">Est tibi rure bono generosae fertilis uvae</TextUnit>
    <TextUnit id="567" loc="568">Vinea? ne nascens usta sit uva, time.</TextUnit>
    <TextUnit id="568" loc="569">Ille habet in reditu navim: mare semper iniquum</TextUnit>
    <TextUnit id="569" loc="570">Cogitet et damno litora foeda suo.</TextUnit>
    <TextUnit id="570" loc="571">Filius hunc miles, te filia nubilis angat;</TextUnit>
    <TextUnit id="571" loc="572">Et quis non causas mille doloris habet?</TextUnit>
    <TextUnit id="572" loc="573">Ut posses odisse tuam, Pari, funera fratrum</TextUnit>
    <TextUnit id="573" loc="574">Debueras oculis substituisse tuis.'</TextUnit>
    <TextUnit id="574" loc="575">Plura loquebatur: placidum puerilis imago</TextUnit>
    <TextUnit id="575" loc="576">Destituit somnum, si modo somnus erat.</TextUnit>
    <TextUnit id="576" loc="577">Quid faciam? media navem Palinurus in unda</TextUnit>
    <TextUnit id="577" loc="578">Deserit; ignotas cogor inire vias.</TextUnit>
    <TextUnit id="578" loc="579">Quisquis amas, loca sola nocent, loca sola caveto!</TextUnit>
    <TextUnit id="579" loc="580">Quo fugis? in populo tutior esse potes.</TextUnit>
    <TextUnit id="580" loc="581">Non tibi secretis (augent secreta furores)</TextUnit>
    <TextUnit id="581" loc="582">Est opus: auxilio turba futura tibi est.</TextUnit>
    <TextUnit id="582" loc="583">Tristis eris, si solus eris, dominaeque relictae</TextUnit>
    <TextUnit id="583" loc="584">Ante oculos facies stabit, ut ipsa, tuos.</TextUnit>
    <TextUnit id="584" loc="585">Tristior idcirco nox est quam tempora Phoebi;</TextUnit>
    <TextUnit id="585" loc="586">Quae relevet luctus, turba sodalis abest.</TextUnit>
    <TextUnit id="586" loc="587">Nec fuge conloquium, nec sit tibi ianua clausa,</TextUnit>
    <TextUnit id="587" loc="588">Nec tenebris vultus flebilis abde tuos.</TextUnit>
    <TextUnit id="588" loc="589">Semper habe Pyladen aliquem, qui curet Oresten:</TextUnit>
    <TextUnit id="589" loc="590">Hic quoque amicitiae non levis usus erit.</TextUnit>
    <TextUnit id="590" loc="591">Quid, nisi secretae laeserunt Phyllida silvae?</TextUnit>
    <TextUnit id="591" loc="592">Certa necis causa est: incomitata fuit.</TextUnit>
    <TextUnit id="592" loc="593">Ibat, ut Edono referens trieterica Baccho</TextUnit>
    <TextUnit id="593" loc="594">Ire solet fusis barbara turba comis,</TextUnit>
    <TextUnit id="594" loc="595">Et modo, qua poterat, longum spectabat in aequor,</TextUnit>
    <TextUnit id="595" loc="596">Nunc in harenosa lassa iacebat humo.</TextUnit>
    <TextUnit id="596" loc="597">'Perfide Demophoon!' surdas clamabat ad undas,</TextUnit>
    <TextUnit id="597" loc="598">Ruptaque singultu verba loquentis erant.</TextUnit>
    <TextUnit id="598" loc="599">Limes erat tenuis longa subnubilus umbra,</TextUnit>
    <TextUnit id="599" loc="600">Quo tulit illa suos ad mare saepe pedes.</TextUnit>
    <TextUnit id="600" loc="601">Nona terebatur miserae via: 'viderit!' inquit,</TextUnit>
    <TextUnit id="601" loc="602">Et spectat zonam pallida facta suam,</TextUnit>
    <TextUnit id="602" loc="603">Aspicit et ramos; dubitat, refugitque quod audet</TextUnit>
    <TextUnit id="603" loc="604">Et timet, et digitos ad sua colla refert.</TextUnit>
    <TextUnit id="604" loc="605">Sithoni, tum certe vellem non sola fuisses:</TextUnit>
    <TextUnit id="605" loc="606">Non flesset positis Phyllida silva comis.</TextUnit>
    <TextUnit id="606" loc="607">Phyllidis exemplo nimium secreta timete,</TextUnit>
    <TextUnit id="607" loc="608">Laese vir a domina, laesa puella viro.</TextUnit>
    <TextUnit id="608" loc="609">Praestiterat iuvenis quidquid mea Musa iubebat,</TextUnit>
    <TextUnit id="609" loc="610">Inque suae portu paene salutis erat:</TextUnit>
    <TextUnit id="610" loc="611">Reccidit, ut cupidos inter devenit amantes,</TextUnit>
    <TextUnit id="611" loc="612">Et, quae condiderat, tela resumpsit Amor.</TextUnit>
    <TextUnit id="612" loc="613">Siquis amas, nec vis, facito contagia vites;</TextUnit>
    <TextUnit id="613" loc="614">Haec etiam pecori saepe nocere solent.</TextUnit>
    <TextUnit id="614" loc="615">Dum spectant laesos oculi, laeduntur et ipsi,</TextUnit>
    <TextUnit id="615" loc="616">Multaque corporibus transitione nocent.</TextUnit>
    <TextUnit id="616" loc="617">In loca nonnumquam siccis arentia glebis</TextUnit>
    <TextUnit id="617" loc="618">De prope currenti flumine manat aqua:</TextUnit>
    <TextUnit id="618" loc="619">Manat amor tectus, si non ab amante recedas;</TextUnit>
    <TextUnit id="619" loc="620">Turbaque in hoc omnes ingeniosa sumus.</TextUnit>
    <TextUnit id="620" loc="621">Alter item iam sanus erat; vicinia laesit:</TextUnit>
    <TextUnit id="621" loc="622">Occursum dominae non tulit ille suae.</TextUnit>
    <TextUnit id="622" loc="623">Vulnus in antiquum rediit male firma cicatrix,</TextUnit>
    <TextUnit id="623" loc="624">Successumque artes non habuere meae.</TextUnit>
    <TextUnit id="624" loc="625">Proximus a tectis ignis defenditur aegre;</TextUnit>
    <TextUnit id="625" loc="626">Utile finitimis abstinuisse locis.</TextUnit>
    <TextUnit id="626" loc="627">Nec quae ferre solet spatiantem porticus illam,</TextUnit>
    <TextUnit id="627" loc="628">Te ferat, officium neve colatur idem.</TextUnit>
    <TextUnit id="628" loc="629">Quid iuvat admonitu tepidam recalescere mentem?</TextUnit>
    <TextUnit id="629" loc="630">Alter, si possis, orbis habendus erit.</TextUnit>
    <TextUnit id="630" loc="631">Non facile esuriens posita retinebere mensa,</TextUnit>
    <TextUnit id="631" loc="632">Et multam saliens incitat unda sitim.</TextUnit>
    <TextUnit id="632" loc="633">Non facile est taurum visa retinere iuvenca,</TextUnit>
    <TextUnit id="633" loc="634">Fortis equus visae semper adhinnit equae.</TextUnit>
    <TextUnit id="634" loc="635">Haec ubi praestiteris, ut tandem litora tangas,</TextUnit>
    <TextUnit id="635" loc="636">Non ipsam satis est deseruisse tibi.</TextUnit>
    <TextUnit id="636" loc="637">Et soror et mater valeant et conscia nutrix,</TextUnit>
    <TextUnit id="637" loc="638">Et quisquis dominae pars erit ulla tuae.</TextUnit>
    <TextUnit id="638" loc="639">Nec veniat servus, nec flens ancillula fictum</TextUnit>
    <TextUnit id="639" loc="640">Suppliciter dominae nomine dicat 'ave!'</TextUnit>
    <TextUnit id="640" loc="641">Nec si scire voles, quid agat, tamen, illa, rogabis;</TextUnit>
    <TextUnit id="641" loc="642">Perfer! erit lucro lingua retenta tuo.</TextUnit>
    <TextUnit id="642" loc="643">Tu quoque, qui causam finiti reddis amoris,</TextUnit>
    <TextUnit id="643" loc="644">Deque tua domina multa querenda refers,</TextUnit>
    <TextUnit id="644" loc="645">Parce queri; melius sic ulciscere tacendo,</TextUnit>
    <TextUnit id="645" loc="646">Ut desideriis effluat illa tuis.</TextUnit>
    <TextUnit id="646" loc="647">Et malim taceas quam te desisse loquaris:</TextUnit>
    <TextUnit id="647" loc="648">Qui nimium multis 'non amo' dicit, amat.</TextUnit>
    <TextUnit id="648" loc="649">Sed meliore fide paulatim extinguitur ignis</TextUnit>
    <TextUnit id="649" loc="650">Quam subito; lente desine, tutus eris.</TextUnit>
    <TextUnit id="650" loc="651">Flumine perpetuo torrens solet altior ire:</TextUnit>
    <TextUnit id="651" loc="652">Sed tamen haec brevis est, illa perennis aqua.</TextUnit>
    <TextUnit id="652" loc="653">Fallat, et in tenues evanidus exeat auras,</TextUnit>
    <TextUnit id="653" loc="654">Perque gradus molles emoriatur amor.</TextUnit>
    <TextUnit id="654" loc="655">Sed modo dilectam scelus est odisse puellam:</TextUnit>
    <TextUnit id="655" loc="656">Exitus ingeniis convenit iste feris.</TextUnit>
    <TextUnit id="656" loc="657">Non curare sat est: odio qui finit amorem,</TextUnit>
    <TextUnit id="657" loc="658">Aut amat, aut aegre desinet esse miser.</TextUnit>
    <TextUnit id="658" loc="659">Turpe vir et mulier, iuncti modo, protinus hostes;</TextUnit>
    <TextUnit id="659" loc="660">Non illas lites Appias ipsa probat.</TextUnit>
    <TextUnit id="660" loc="661">Saepe reas faciunt, et amant; ubi nulla simultas</TextUnit>
    <TextUnit id="661" loc="662">Incidit, admonitu liber aberrat amor.</TextUnit>
    <TextUnit id="662" loc="663">Forte aderam iuveni; dominam lectica tenebat:</TextUnit>
    <TextUnit id="663" loc="664">Horrebant saevis omnia verba minis.</TextUnit>
    <TextUnit id="664" loc="665">Iamque vadaturus 'lectica prodeat' inquit;</TextUnit>
    <TextUnit id="665" loc="666">Prodierat: visa coniuge mutus erat.</TextUnit>
    <TextUnit id="666" loc="667">Et manus et manibus duplices cecidere tabellae,</TextUnit>
    <TextUnit id="667" loc="668">Venit in amplexus, atque 'ita vincis' ait.</TextUnit>
    <TextUnit id="668" loc="669">Tutius est aptumque magis discedere pace,</TextUnit>
    <TextUnit id="669" loc="670">Nec petere a thalamis litigiosa fora.</TextUnit>
    <TextUnit id="670" loc="671">Munera quae dederas, habeat sine lite, iubeto:</TextUnit>
    <TextUnit id="671" loc="672">Esse solent magno damna minora bono.</TextUnit>
    <TextUnit id="672" loc="673">Quod si vos aliquis casus conducet in unum,</TextUnit>
    <TextUnit id="673" loc="674">Mente memor tota quae damus arma, tene.</TextUnit>
    <TextUnit id="674" loc="675">Nunc opus est armis; hic, o fortissime, pugna:</TextUnit>
    <TextUnit id="675" loc="676">Vincenda est telo Penthesilea tuo.</TextUnit>
    <TextUnit id="676" loc="677">Nunc tibi rivalis, nunc durum limen amanti,</TextUnit>
    <TextUnit id="677" loc="678">Nunc subeant mediis inrita verba deis.</TextUnit>
    <TextUnit id="678" loc="679">Nec compone comas, quia sis venturus ad illam,</TextUnit>
    <TextUnit id="679" loc="680">Nec toga sit laxo conspicienda sinu.</TextUnit>
    <TextUnit id="680" loc="681">Nulla sit, ut placeas alienae cura puellae;</TextUnit>
    <TextUnit id="681" loc="682">Iam facito e multis una sit illa tibi.</TextUnit>
    <TextUnit id="682" loc="683">Sed quid praecipue nostris conatibus obstet</TextUnit>
    <TextUnit id="683" loc="684">Eloquar, exemplo quemque docente suo.</TextUnit>
    <TextUnit id="684" loc="685">Desinimus tarde, quia nos speramus amari:</TextUnit>
    <TextUnit id="685" loc="686">Dum sibi quisque placet, credula turba sumus.</TextUnit>
    <TextUnit id="686" loc="687">At tu nec voces (quid enim fallacius illis?)</TextUnit>
    <TextUnit id="687" loc="688">Crede, nec aeternos pondus habere deos.</TextUnit>
    <TextUnit id="688" loc="689">Neve puellarum lacrimis moveare, caveto:</TextUnit>
    <TextUnit id="689" loc="690">Ut flerent, oculos erudiere suos.</TextUnit>
    <TextUnit id="690" loc="691">Artibus innumeris mens oppugnatur amantum,</TextUnit>
    <TextUnit id="691" loc="692">Ut lapis aequoreis undique pulsus aquis.</TextUnit>
    <TextUnit id="692" loc="693">Nec causas aperi, quare divortia malis:</TextUnit>
    <TextUnit id="693" loc="694">Nec dic, quid doleas: clam tamen usque dole.</TextUnit>
    <TextUnit id="694" loc="695">Nec peccata refer, ne diluat: ipse favebis,</TextUnit>
    <TextUnit id="695" loc="696">Ut melior causa causa sit illa tua.</TextUnit>
    <TextUnit id="696" loc="697">Qui silet, est firmus; qui dicit multa puellae</TextUnit>
    <TextUnit id="697" loc="698">Probra, satisfieri postulat ille sibi.</TextUnit>
    <TextUnit id="698" loc="699">Non ego Dulichio furari more sagittas,</TextUnit>
    <TextUnit id="699" loc="700">Nec raptas ausim tinguere in amne faces:</TextUnit>
    <TextUnit id="700" loc="701">Nec nos purpureas pueri resecabimus alas,</TextUnit>
    <TextUnit id="701" loc="702">Nec sacer arte mea laxior arcus erit.</TextUnit>
    <TextUnit id="702" loc="703">Consilium est, quodcumque cano: parete canenti,</TextUnit>
    <TextUnit id="703" loc="704">Tuque, favens coeptis, Phoebe saluber, ades.</TextUnit>
    <TextUnit id="704" loc="705">Phoebus adest: sonuere lyrae, sonuere pharetrae;</TextUnit>
    <TextUnit id="705" loc="706">Signa deum nosco per sua: Phoebus adest.</TextUnit>
    <TextUnit id="706" loc="707">Confer Amyclaeis medicatum vellus aënis</TextUnit>
    <TextUnit id="707" loc="708">Murice cum Tyrio; turpius illud erit:</TextUnit>
    <TextUnit id="708" loc="709">Vos quoque formosis vestras conferte puellas;</TextUnit>
    <TextUnit id="709" loc="710">Incipiet dominae quemque pudere suae:</TextUnit>
    <TextUnit id="710" loc="711">Utraque formosae Paridi potuere videri,</TextUnit>
    <TextUnit id="711" loc="712">Sed sibi conlatam vicit utramque Venus.</TextUnit>
    <TextUnit id="712" loc="713">Nec solam faciem, mores quoque confer et artes:</TextUnit>
    <TextUnit id="713" loc="714">Tantum iudicio ne tuus obsit amor.</TextUnit>
    <TextUnit id="714" loc="715">Exiguum est, quod deinde canam; sed profuit illud</TextUnit>
    <TextUnit id="715" loc="716">Exiguum multis: in quibus ipse fui.</TextUnit>
    <TextUnit id="716" loc="717">Scripta cave relegas blandae servata puellae:</TextUnit>
    <TextUnit id="717" loc="718">Constantes animos scripta relecta movent.</TextUnit>
    <TextUnit id="718" loc="719">Omnia pone feros (pones invitus) in ignes,</TextUnit>
    <TextUnit id="719" loc="720">Et dic 'ardoris sit rogus iste mei.'</TextUnit>
    <TextUnit id="720" loc="721">Thestias absentem succendit stipite natum:</TextUnit>
    <TextUnit id="721" loc="722">Tu timide flammae perfida verba dabis?</TextUnit>
    <TextUnit id="722" loc="723">Si potes, et ceras remove: quid imagine muta</TextUnit>
    <TextUnit id="723" loc="724">Carperis? hoc periit Laodamia modo.</TextUnit>
    <TextUnit id="724" loc="725">Et loca saepe nocent; fugito loca conscia vestri</TextUnit>
    <TextUnit id="725" loc="726">Concubitus; causas illa doloris habent.</TextUnit>
    <TextUnit id="726" loc="727">'Hic fuit, hic cubuit; thalamo dormivimus illo:</TextUnit>
    <TextUnit id="727" loc="728">Hic mihi lasciva gaudia nocte dedit.'</TextUnit>
    <TextUnit id="728" loc="729">Admonitu refricatur amor, vulnusque novatum</TextUnit>
    <TextUnit id="729" loc="730">Scinditur: infirmis culpa pusilla nocet.</TextUnit>
    <TextUnit id="730" loc="731">Ut, paene extinctum cinerem si sulpure tangas,</TextUnit>
    <TextUnit id="731" loc="732">Vivet et e minimo maximus ignis erit,</TextUnit>
    <TextUnit id="732" loc="733">Sic, nisi vitaris quidquid renovabit amorem,</TextUnit>
    <TextUnit id="733" loc="734">Flamma redardescet, quae modo nulla fuit.</TextUnit>
    <TextUnit id="734" loc="735">Argolides cuperent fugisse Capherea puppes,</TextUnit>
    <TextUnit id="735" loc="736">Teque, senex, luctus ignibus ulte tuos.</TextUnit>
    <TextUnit id="736" loc="737">Praeterita cautus Niseïde navita gaudet:</TextUnit>
    <TextUnit id="737" loc="738">Tu loca, quae nimium grata fuere, cave.</TextUnit>
    <TextUnit id="738" loc="739">Haec tibi sint Syrtes: haec Acroceraunia vita:</TextUnit>
    <TextUnit id="739" loc="740">Hic vomit epotas dira Charybdis aquas.</TextUnit>
    <TextUnit id="740" loc="741">Sunt quae non possunt aliquo cogente iuberi,</TextUnit>
    <TextUnit id="741" loc="742">Saepe tamen casu facta iuvare solent.</TextUnit>
    <TextUnit id="742" loc="743">Perdat opes Phaedra, parces, Neptune, nepoti,</TextUnit>
    <TextUnit id="743" loc="744">Nec faciet pavidos taurus avitus equos.</TextUnit>
    <TextUnit id="744" loc="745">Cnosida fecisses inopem, sapienter amasset:</TextUnit>
    <TextUnit id="745" loc="746">Divitiis alitur luxuriosus amor.</TextUnit>
    <TextUnit id="746" loc="747">Cur nemo est, Hecalen, nulla est, quae ceperit Iron?</TextUnit>
    <TextUnit id="747" loc="748">Nempe quod alter egens, altera pauper erat.</TextUnit>
    <TextUnit id="748" loc="749">Non habet, unde suum paupertas pascat amorem:</TextUnit>
    <TextUnit id="749" loc="750">Non tamen hoc tanti est, pauper ut esse velis.</TextUnit>
    <TextUnit id="750" loc="751">At tanti tibi sit non indulgere theatris,</TextUnit>
    <TextUnit id="751" loc="752">Dum bene de vacuo pectore cedat amor.</TextUnit>
    <TextUnit id="752" loc="753">Enervant animos citharae lotosque lyraeque</TextUnit>
    <TextUnit id="753" loc="754">Et vox et numeris brachia mota suis.</TextUnit>
    <TextUnit id="754" loc="755">Illic adsidue ficti saltantur amantes:</TextUnit>
    <TextUnit id="755" loc="756">Quod caveas, actor, quam iuvet, arte docet.</TextUnit>
    <TextUnit id="756" loc="757">Eloquar invitus: teneros ne tange poetas!</TextUnit>
    <TextUnit id="757" loc="758">Summoveo dotes impius ipse meas.</TextUnit>
    <TextUnit id="758" loc="759">Callimachum fugito: non est inimicus Amori:</TextUnit>
    <TextUnit id="759" loc="760">Et cum Callimacho tu quoque, Coë, noces.</TextUnit>
    <TextUnit id="760" loc="761">Me certe Sappho meliorem fecit amicae,</TextUnit>
    <TextUnit id="761" loc="762">Nec rigidos mores Teïa Musa dedit.</TextUnit>
    <TextUnit id="762" loc="763">Carmina quis potuit tuto legisse Tibulli,</TextUnit>
    <TextUnit id="763" loc="764">Vel tua, cuius opus Cynthia sola fuit?</TextUnit>
    <TextUnit id="764" loc="765">Quis poterit lecto durus discedere Gallo?</TextUnit>
    <TextUnit id="765" loc="766">Et mea nescio quid carmina tale sonant.</TextUnit>
    <TextUnit id="766" loc="767">Quod nisi dux operis vatem frustratur Apollo,</TextUnit>
    <TextUnit id="767" loc="768">Aemulus est nostri maxima causa mali:</TextUnit>
    <TextUnit id="768" loc="769">At tu rivalem noli tibi fingere quemquam,</TextUnit>
    <TextUnit id="769" loc="770">Inque suo solam crede iacere toro.</TextUnit>
    <TextUnit id="770" loc="771">Acrius Hermionen ideo dilexit Orestes,</TextUnit>
    <TextUnit id="771" loc="772">Esse quod alterius coeperat illa viri.</TextUnit>
    <TextUnit id="772" loc="773">Quid, Menelae, doles? ibas sine coniuge Creten,</TextUnit>
    <TextUnit id="773" loc="774">Et poteras nupta lentus abesse tua.</TextUnit>
    <TextUnit id="774" loc="775">Ut Paris hanc rapuit, nunc demum uxore carere</TextUnit>
    <TextUnit id="775" loc="776">Non potes: alterius crevit amore tuus.</TextUnit>
    <TextUnit id="776" loc="777">Hoc et in abducta Briseide flebat Achilles,</TextUnit>
    <TextUnit id="777" loc="778">Illam Plisthenio gaudia ferre viro;</TextUnit>
    <TextUnit id="778" loc="779">Nec frustra flebat, mihi credite: fecit Atrides,</TextUnit>
    <TextUnit id="779" loc="780">Quod si non faceret, turpiter esset iners.</TextUnit>
    <TextUnit id="780" loc="781">Certe ego fecissem, nec sum sapientior illo:</TextUnit>
    <TextUnit id="781" loc="782">Invidiae fructus maximus ille fuit.</TextUnit>
    <TextUnit id="782" loc="783">Nam sibi quod numquam tactam Briseida iurat</TextUnit>
    <TextUnit id="783" loc="784">Per sceptrum, sceptrum non putat esse deos.</TextUnit>
    <TextUnit id="784" loc="785">Di faciant, possis dominae transire relictae</TextUnit>
    <TextUnit id="785" loc="786">Limina, proposito sufficiantque pedes.</TextUnit>
    <TextUnit id="786" loc="787">Et poteris; modo velle tene: nunc fortiter ire,</TextUnit>
    <TextUnit id="787" loc="788">Nunc opus est celeri subdere calcar equo.</TextUnit>
    <TextUnit id="788" loc="789">Illo Lotophagos, illo Sirenas in antro</TextUnit>
    <TextUnit id="789" loc="790">Esse puta; remis adice vela tuis.</TextUnit>
    <TextUnit id="790" loc="791">Hunc quoque, quo quondam nimium rivale dolebas,</TextUnit>
    <TextUnit id="791" loc="792">Vellem desineres hostis habere loco.</TextUnit>
    <TextUnit id="792" loc="793">At certe, quamvis odio remanente, saluta;</TextUnit>
    <TextUnit id="793" loc="794">Oscula cum poteris iam dare, sanus eris.</TextUnit>
    <TextUnit id="794" loc="795">Ecce, cibos etiam, medicinae fungar ut omni</TextUnit>
    <TextUnit id="795" loc="796">Munere, quos fugias quosque sequare, dabo.</TextUnit>
    <TextUnit id="796" loc="797">Daunius, an Libycis bulbus tibi missus ab oris,</TextUnit>
    <TextUnit id="797" loc="798">An veniat Megaris, noxius omnis erit.</TextUnit>
    <TextUnit id="798" loc="799">Nec minus erucas aptum vitare salaces,</TextUnit>
    <TextUnit id="799" loc="800">Et quicquid Veneri corpora nostra parat.</TextUnit>
    <TextUnit id="800" loc="801">Utilius sumas acuentes lumina rutas,</TextUnit>
    <TextUnit id="801" loc="802">Et quidquid Veneri corpora nostra negat.</TextUnit>
    <TextUnit id="802" loc="803">Quid tibi praecipiam de Bacchi munere, quaeris?</TextUnit>
    <TextUnit id="803" loc="804">Spe brevius monitis expediere meis.</TextUnit>
    <TextUnit id="804" loc="805">Vina parant animum Veneri, nisi plurima sumas</TextUnit>
    <TextUnit id="805" loc="806">Et stupeant multo corda sepulta mero.</TextUnit>
    <TextUnit id="806" loc="807">Nutritur vento, vento restinguitur ignis:</TextUnit>
    <TextUnit id="807" loc="808">Lenis alit flammas, grandior aura necat.</TextUnit>
    <TextUnit id="808" loc="809">Aut nulla ebrietas, aut tanta sit, ut tibi curas</TextUnit>
    <TextUnit id="809" loc="810">Eripiat; siqua est inter utrumque, nocet.</TextUnit>
    <TextUnit id="810" loc="811">Hoc opus exegi: fessae date serta carinae;</TextUnit>
    <TextUnit id="811" loc="812">Contigimus portus, quo mihi cursus erat.</TextUnit>
    <TextUnit id="812" loc="813">Postmodo reddetis sacro pia vota poetae,</TextUnit>
    <TextUnit id="813" loc="814">Carmine sanati femina virque meo.</TextUnit>
  </Text>
</TessDocument>
