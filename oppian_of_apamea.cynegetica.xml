<?xml version="1.0" encoding="UTF-8"?>
<TessDocument id="oppian_of_apamea.cynegetica">
  <Metadata>
    <Author>oppian_of_apamea</Author>
    <Display>Cynegetica</Display>
    <Abbr>opp. c.</Abbr>
    <Lang>grc</Lang>
    <Prose>0</Prose>
    <PrintSource>A. W. Mair, Oppian, Colluthus, Tryphiodorus with an English Translation by A.W. Mair.London, William Heinemann, Ltd.; New York: G.P. Putnam's Sons, 1928.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0489</DigitalSourceURL>
    <AddedBy>Jessica Micceri</AddedBy>
    <URI>urn:cts:greekLit:tlg0024.tlg001.perseus-grc1</URI>
  </Metadata>
  <Parts><Part id="1"><Display>Book 1</Display><MaskLower>0</MaskLower><MaskUpper>537</MaskUpper><LocusLower>1.1</LocusLower><LocusUpper>1.538</LocusUpper></Part><Part id="2"><Display>Book 2</Display><MaskLower>538</MaskLower><MaskUpper>1165</MaskUpper><LocusLower>2.1</LocusLower><LocusUpper>2.628</LocusUpper></Part><Part id="3"><Display>Book 3</Display><MaskLower>1166</MaskLower><MaskUpper>1690</MaskUpper><LocusLower>3.1</LocusLower><LocusUpper>3.525</LocusUpper></Part><Part id="4"><Display>Book 4</Display><MaskLower>1691</MaskLower><MaskUpper>2143</MaskUpper><LocusLower>4.1</LocusLower><LocusUpper>4.453</LocusUpper></Part></Parts><Text>
    <TextUnit id="0" loc="1.1">σοί, μάκαρ, ἀείδω, γαίης ἐρικυδὲς ἔρεισμα,</TextUnit>
    <TextUnit id="1" loc="1.2">φέγγος ἐνυαλίων πολυήρατον Αἰνεαδάων,</TextUnit>
    <TextUnit id="2" loc="1.3">Αὐσονίου Ζηνὸς γλυκερὸν θάλος, ̓Αντωνῖνε:</TextUnit>
    <TextUnit id="3" loc="1.4">τὸν μεγάλη μεγάλῳ φιτύσατο Δόμνα Σεβήρῳ,</TextUnit>
    <TextUnit id="4" loc="1.5">ὀλβίῳ εὐνηθεῖσα καὶ ὄλβιον ὠδίνασα,</TextUnit>
    <TextUnit id="5" loc="1.6">νύμφη ἀριστοπόσεια, λεχὼ δέ τε καλλιτόκεια,</TextUnit>
    <TextUnit id="6" loc="1.7">̓Ασσυρίη Κυθέρεια καὶ οὐ λείπουσα Σελήνη,</TextUnit>
    <TextUnit id="7" loc="1.8">οὐδὲν ἀφαυρότερον Ζηνὸς Κρονίδαο γενέθλης:</TextUnit>
    <TextUnit id="8" loc="1.9">̔εὐμενέοι Τιτὰν Φαέθων καὶ Φοῖβος ̓Απόλλων.̓</TextUnit>
    <TextUnit id="9" loc="1.10">τῷ ῥα πατὴρ μεγάλῃσι πονησάμενος παλάμῃσι</TextUnit>
    <TextUnit id="10" loc="1.11">δῶκεν ἔχειν πᾶσαν τραφερήν, πᾶσαν δὲ καὶ ὑγρήν.</TextUnit>
    <TextUnit id="11" loc="1.12">σοὶ μὲν γὰρ θαλέθουσα κύει πάνδωρος ἄρουρα,</TextUnit>
    <TextUnit id="12" loc="1.13">καὶ πάλιν εὐδιόωσα τρέφει κλυτὰ φῦλα θάλασσα:</TextUnit>
    <TextUnit id="13" loc="1.14">σοὶ δέ τε πάντα νάουσιν ἀπ' ̓Ωκεανοῖο ῥέεθρα,</TextUnit>
    <TextUnit id="14" loc="1.15">φαιδρά τε μειδιόωσα θέει κλυτὸς ̓Ηριγένεια.</TextUnit>
    <TextUnit id="15" loc="1.16">τοιγὰρ ἐγὼν ἔραμαι θήρης κλυτὰ δήνἐ ἀεῖσαι.</TextUnit>
    <TextUnit id="16" loc="1.17">τοῦτό με Καλλιόπη κέλεται, τοῦτ' ̓́Αρτεμις αὐτή.</TextUnit>
    <TextUnit id="17" loc="1.18">ἔκλυον, ᾗ θέμις ἐστί, θεείης ἔκλυον ἠχῆς,</TextUnit>
    <TextUnit id="18" loc="1.19">καὶ θεὸν ἠμείφθην: πρώτη δέ με τοιάδ' ἔνισπεν:</TextUnit>
    <TextUnit id="19" loc="1.20">α. ἔγρεο, καὶ τρηχεῖαν ἐπιστείβωμεν ἀταρπόν,</TextUnit>
    <TextUnit id="20" loc="1.21">τὴν μερόπων οὔπω τις ἑῇς ἐπάτησεν ἀοιδαῖς.</TextUnit>
    <TextUnit id="21" loc="1.22">ο. ἵλαθι, πότνια δῖα, τὰ δ' ἐν φρεσὶ σῇσι μενοινᾷς,</TextUnit>
    <TextUnit id="22" loc="1.23">ἄμμες ὑφ' ἡμετέρῃ μεροπηΐδι λέξομεν ἠχῇ.</TextUnit>
    <TextUnit id="23" loc="1.24">α. οὐκ ἐθέλω τριετῆ σε τὰ νῦν ̓Ορίβακχον ἀείδειν,</TextUnit>
    <TextUnit id="24" loc="1.25">οὐ χορὸν ̓Αονίου παρὰ βένθεσιν ̓Ασωποῖο.</TextUnit>
    <TextUnit id="25" loc="1.26">ο. Λείψομεν, ὡς κέλεαι, τὰ Σαβάζια νύκτερα θύσθλα:</TextUnit>
    <TextUnit id="26" loc="1.27">δηθάκις ἀμφεχόρευσα Θυωναίῳ Διονύσῳ.</TextUnit>
    <TextUnit id="27" loc="1.28">α. μὴ γένος ἡρώων εἴπῃς, μὴ ναυτίλον ̓Αργώ,</TextUnit>
    <TextUnit id="28" loc="1.29">μηδὲ μόθους μερόπων, μή μοι Βροτολοιγὸν ἀείσῃς.</TextUnit>
    <TextUnit id="29" loc="1.30">ο. οὐκ ἐρέω πολέμους, οὐκ ̓́Αρεος ἔργα κάκιστα:</TextUnit>
    <TextUnit id="30" loc="1.31">ἐφρασάμην Πάρθων τε δύας καὶ Κτησιφόωντα.</TextUnit>
    <TextUnit id="31" loc="1.32">α. ἀμφὶ πόθοις ὀλοοῖσιν ἀκὴν ἔχε, λεῖπέ τε κεστούς:</TextUnit>
    <TextUnit id="32" loc="1.33">ἐχθαίρω τὰ λέγουσιν ἀθύρματα Ποντογενείης.</TextUnit>
    <TextUnit id="33" loc="1.34">ο. ̓Εκλύομέν σε, μάκαιρα, γάμων ἀμύητον ἐοῦσαν.</TextUnit>
    <TextUnit id="34" loc="1.35">α. μέλπε μόθους θηρῶν τε καὶ ἀνδρῶν ἀγρευτήρων:</TextUnit>
    <TextUnit id="35" loc="1.36">μέλπε γένη σκυλάκων τε καὶ ἵππων αἰόλα φῦλα,</TextUnit>
    <TextUnit id="36" loc="1.37">βουλὰς ὠκυνόους, στιβίης ἐϋκερδέος ἔργα:</TextUnit>
    <TextUnit id="37" loc="1.38">ἔχθεά μοι θήρεια λέγειν, φιλότητας ἀείδειν</TextUnit>
    <TextUnit id="38" loc="1.39">καὶ θαλάμους ἐν ὄρεσσιν ἀδακρύτοιο Κυθείρης</TextUnit>
    <TextUnit id="39" loc="1.40">καὶ τοκετοὺς ἐνὶ θηρσὶν ἀμαιεύτοιο λοχείης.</TextUnit>
    <TextUnit id="40" loc="1.41">τοῖαι συνθεσίαι Ζηνὸς μεγάλοιο θυγατρός.</TextUnit>
    <TextUnit id="41" loc="1.42">ἔκλυον, ἀείδω: βάλλοιμι δ' ἐπίσκοπον ἠχήν.</TextUnit>
    <TextUnit id="42" loc="1.43">ἄλλὰ σύ γ', ἀντολίηθεν ἐπ' ̓Ωκεανὸν βασιλεύων,</TextUnit>
    <TextUnit id="43" loc="1.44">εὔδιον ἀμβροσίῃσιν ὑπ' ὀφρύσι σῇσι γεγηθώς,</TextUnit>
    <TextUnit id="44" loc="1.45">δεξιτερὴν ὀπάσαιο πανίλαον ὀλβοδότειραν</TextUnit>
    <TextUnit id="45" loc="1.46">γαίῃ καὶ πολίεσσι καὶ εὐθήροισιν ἀοιδαῖς.</TextUnit>
    <TextUnit id="46" loc="1.47">Τριχθαδίην θήρην θεὸς ὤπασεν ἀνθρώποισιν,</TextUnit>
    <TextUnit id="47" loc="1.48">ἠερίην χθονίην τε καὶ εἰναλίην ἐρατεινήν:</TextUnit>
    <TextUnit id="48" loc="1.49">ἀλλ' οὐκ ἶσος ἄεθλος: ἐπεὶ πόθεν ἶσα τέτυκται,</TextUnit>
    <TextUnit id="49" loc="1.50">ἰχθὺν ἀσπαίροντα βυθῶν ἀπομηρύσασθαι,</TextUnit>
    <TextUnit id="50" loc="1.51">καὶ ταναοὺς ὄρνιθας ἀπ' ἠέρος εἰρύσασθαι,</TextUnit>
    <TextUnit id="51" loc="1.52">ἢ θηρσὶν φονίοισιν ἐν οὔρεσι δηρίσασθαι;</TextUnit>
    <TextUnit id="52" loc="1.53">οὐ μὲν ἄρ' οὐδ' ἁλιῆϊ καὶ οὐκ ἐτὸς ἰξευτῆρι</TextUnit>
    <TextUnit id="53" loc="1.54">ἄγρη νόσφι πόνοιο: πόνῳ δ' ἅμα τέρψις ὀπηδεῖ</TextUnit>
    <TextUnit id="54" loc="1.55">μούνη, καὶ φόνος οὔτις: ἀναίμακτοι δὲ πέλονται.</TextUnit>
    <TextUnit id="55" loc="1.56">ἤτοι ὁ μὲν πέτρῃσιν ἐφήμενος ἀγχιάλοισι</TextUnit>
    <TextUnit id="56" loc="1.57">γυραλέοις δονάκεσσι καὶ ἀγκίστροισι δαφοινοῖς</TextUnit>
    <TextUnit id="57" loc="1.58">ἄτρομος ἀσπαλιεὺς ἐπεδήσατο δαίδαλον ἰχθύν:</TextUnit>
    <TextUnit id="58" loc="1.59">τερπωλὴ δ' , ὅτε χαλκοῦ ὑπαὶ γενύεσσι τορήσας</TextUnit>
    <TextUnit id="59" loc="1.60">ὕψι μάλα θρώσκοντα βυθῶν ὕπερ ἀσπαίροντα</TextUnit>
    <TextUnit id="60" loc="1.61">εἰνάλιον φορέῃσι δι' ἠέρος ὀρχηστῆρα.</TextUnit>
    <TextUnit id="61" loc="1.62">ναὶ μὴν ἰξευτῆρι πόνος γλυκύς: ἦ γὰρ ἐπ' ἄγρην</TextUnit>
    <TextUnit id="62" loc="1.63">οὐκ ἄορ, οὐ δρεπάνην, οὐ χάλκεα δοῦρα φέρονται,</TextUnit>
    <TextUnit id="63" loc="1.64">ἀλλ' αὐτοῖς ἐπὶ δρυμὰ συνέμπορος ἕσπετο κίρκος</TextUnit>
    <TextUnit id="64" loc="1.65">καὶ δολιχαὶ θώμιγγες ὑγρός τε μελίχροος ἰξὸς</TextUnit>
    <TextUnit id="65" loc="1.66">οἵ τε διηερίην δόνακες πατέουσιν ἀταρπόν.</TextUnit>
    <TextUnit id="66" loc="1.67">τίς τάδε τολμήσειεν ἀείδειν ἰσοτάλαντα;</TextUnit>
    <TextUnit id="67" loc="1.68">ἢ βασιλῆϊ λέοντι τίς αἰετὸν ἀντιβάλοιτο;</TextUnit>
    <TextUnit id="68" loc="1.69">ἰῷ πορδαλίων δὲ τίς ἄν μύραιναν ἐΐσκοι,</TextUnit>
    <TextUnit id="69" loc="1.70">ἢ θῶας κίρκοις, ἢ ῥινοκέρωτας ἐχίνοις,</TextUnit>
    <TextUnit id="70" loc="1.71">ἢ λάρον αἰγάγροις, ἢ κήτεα πάντ' ἐλέφαντι;</TextUnit>
    <TextUnit id="71" loc="1.72">θηρητῆρε λύκους ὄλεσαν, θύννους ἁλιῆες,</TextUnit>
    <TextUnit id="72" loc="1.73">ἀγρευτῆρες ὄϊς, τρήρωνας ἕλον δονακῆες,</TextUnit>
    <TextUnit id="73" loc="1.74">ἄρκτον ἐπακτῆρες, καὶ μορμύρον ἀσπαλιῆες,</TextUnit>
    <TextUnit id="74" loc="1.75">τίγριν δ' ἱππῆες, καὶ τριγλίδας ἰχθυβολῆες,</TextUnit>
    <TextUnit id="75" loc="1.76">κάπριον ἰχνευτῆρες, ἀηδόνας ἰξευτῆρες.</TextUnit>
    <TextUnit id="76" loc="1.77">ἀλλὰ σὺ μέν, Νηρεῦ, καὶ δαίμονες ̓Αμφιτρίτης,</TextUnit>
    <TextUnit id="77" loc="1.78">ἠδὲ φιλορνίθων Δρυάδων χορὸς, ἱλήκοιτε:</TextUnit>
    <TextUnit id="78" loc="1.79">δὴ γὰρ ἐπιστροφάδην με φίλαι καλέουσιν ἀοιδαί:</TextUnit>
    <TextUnit id="79" loc="1.80">δαίμοσι θηροφόνοισι παλίντροπος ἔρχομ' ἀείσων.</TextUnit>
    <TextUnit id="80" loc="1.81">πρῶτα μὲν αἰζηοὶ μή μοι μάλα πίονες ἔστων:</TextUnit>
    <TextUnit id="81" loc="1.82">ἦ γάρ τοι σκοπέλοισι θορεῖν μὲν ὑπείροχον ἵππον</TextUnit>
    <TextUnit id="82" loc="1.83">χρειὼ ἀναγκαίη, χρειὼ δ' ἄρα τάφρον ἁλέσθαι.</TextUnit>
    <TextUnit id="83" loc="1.84">δηθάκι δ' ἐν δρυμοῖσιν ἀνάγκη θῆρα δίεσθαι,</TextUnit>
    <TextUnit id="84" loc="1.85">ποσσὶν ἐλαφρίζοντα καὶ εὐφόρτοις μελέεσσι.</TextUnit>
    <TextUnit id="85" loc="1.86">τῷ μὴ πιαλέοι θήρης ἐπὶ μῶλον ἴοιεν,</TextUnit>
    <TextUnit id="86" loc="1.87">μηδ' ἔτι λεπταλέοι: καὶ γάρ ποτε δηρίσασθαι</TextUnit>
    <TextUnit id="87" loc="1.88">θηρσὶν ἐνυαλίοισι χρεὼ πολυαγρέα φῶτα.</TextUnit>
    <TextUnit id="88" loc="1.89">τοὔνεκά μοι δέμας ὧδε κερασσάμενοι φορέοιεν,</TextUnit>
    <TextUnit id="89" loc="1.90">ἀμφότερον κραιπνόν τε θέειν σθεναρόν τε μάχεσθαι.</TextUnit>
    <TextUnit id="90" loc="1.91">καὶ δ' ἄρα δεξιτερῇ μὲν ἐπικραδάοιεν ἄκοντας</TextUnit>
    <TextUnit id="91" loc="1.92">ἀμφιδύμους ταναούς, δρεπάνην δ' ἐπὶ μεσσόθι ζώνης:</TextUnit>
    <TextUnit id="92" loc="1.93">καὶ γὰρ καὶ θήρεσσι πικρὸν φόνον ἐντύνοιντο,</TextUnit>
    <TextUnit id="93" loc="1.94">καί τε κακῶν φορέοιεν ἀλεξητήρια φωτῶν.</TextUnit>
    <TextUnit id="94" loc="1.95">λαιῇ δὲ πεζὸς μὲν ἄγοι κύνας, ἱππελάτης δὲ</TextUnit>
    <TextUnit id="95" loc="1.96">ἵππων ἰθύνειε κυβερνητῆρα χαλινόν.</TextUnit>
    <TextUnit id="96" loc="1.97">εὐσταλέως δὲ χιτῶνα καὶ εἰς ἐπιγουνίδα πήξας</TextUnit>
    <TextUnit id="97" loc="1.98">ἑλκέσθω, σφίγγοιτο δ' ἐπημοιβοῖς τελαμῶσιν.</TextUnit>
    <TextUnit id="98" loc="1.99">αὐχένος αὖθ' ἑκάτερθε παρήορον ἐκ παλαμάων</TextUnit>
    <TextUnit id="99" loc="1.100">εἷμα περιστέλλοιτ' ὀπίσω σθεναρῶν ὑπὲρ ὤμων,</TextUnit>
    <TextUnit id="100" loc="1.101">ῥήϊον ἐς κάματον: γυμνοῖσι δὲ ποσσὶν ὁδεύειν</TextUnit>
    <TextUnit id="101" loc="1.102">κείνους, τοῖσιν ἴχνη μέλεται δυσδερκέα θηρῶν,</TextUnit>
    <TextUnit id="102" loc="1.103">ὄφρα κε μὴ θήρεσσιν ἀπ' ὄμματος ὕπνον ἕλοιτο</TextUnit>
    <TextUnit id="103" loc="1.104">ἠχὴ τριβομένων λιπαροῖς ὑπὸ ποσσὶ πεδίλων.</TextUnit>
    <TextUnit id="104" loc="1.105">μηδ' ἄρα λῶπος ἔχειν μάλα λώϊον: οὕνεκεν εἷμα</TextUnit>
    <TextUnit id="105" loc="1.106">πολλάκι κινύμενον πνοιῇ κελάδοντος ἀήτου</TextUnit>
    <TextUnit id="106" loc="1.107">θῆρας ἀνεπτοίησεν, ἀνήϊξαν δὲ φέβεσθαι.</TextUnit>
    <TextUnit id="107" loc="1.108">ὧδε μὲν εὖ στέλλοιντο θοὸν δέμας ἀγρευτῆρες:</TextUnit>
    <TextUnit id="108" loc="1.109">τοίους γὰρ φιλέει Λητωϊὰς ̓Ιοχέαιρα.</TextUnit>
    <TextUnit id="109" loc="1.110">ἄλλοτε δ' ἀλλοίην ὥρην ἐπὶ θῆρας ἰόντων,</TextUnit>
    <TextUnit id="110" loc="1.111">ἤματος ἱσταμένοιο, καὶ ἤματος ἀνομένοιο,</TextUnit>
    <TextUnit id="111" loc="1.112">καὶ μεσάτου, ποτὲ δ' ἑσπερίου: ποτὲ δ' αὖτε καὶ ὄρφνῃ</TextUnit>
    <TextUnit id="112" loc="1.113">θῆρας ὑπ' ἀκτίνεσσι σεληναίης ἐδάμασσαν.</TextUnit>
    <TextUnit id="113" loc="1.114">̓Ηὼς μὲν τέταται περιδέξιος ἀγρευτῆρι</TextUnit>
    <TextUnit id="114" loc="1.115">πᾶσα γαληνιόωσα πανηματίοισι δρόμοισιν</TextUnit>
    <TextUnit id="115" loc="1.116">εἴαρι φυλλοτόκῳ καὶ φυλλορόῳ φθινοπώρῳ:</TextUnit>
    <TextUnit id="116" loc="1.117">ἔξοχα γὰρ τελέθουσι καὶ ἵπποις καὶ μερόπεσσι</TextUnit>
    <TextUnit id="117" loc="1.118">καὶ κυσὶν ὠμηστῇσι θέειν εὐκραέες ὧραι</TextUnit>
    <TextUnit id="118" loc="1.119">εἴαρι χρυσείῳ, κρυερῶν νεφέων ἐλατῆρι,</TextUnit>
    <TextUnit id="119" loc="1.120">ὁππότε ποντοπόροισι βατὴ πλώουσι θάλασσα,</TextUnit>
    <TextUnit id="120" loc="1.121">ἄργυφα τειναμένοισι λινοπτερύγων ὅπλα νηῶν:</TextUnit>
    <TextUnit id="121" loc="1.122">ὁππότε γαῖα βροτοῖσι φυτηκομέουσι γέγηθεν:</TextUnit>
    <TextUnit id="122" loc="1.123">ὁππότε καὶ καλύκεσσι καὶ ἄνθεσιν ἅμματα λύει:</TextUnit>
    <TextUnit id="123" loc="1.124">ἢ πάλιν ἐσχατίῃσιν ὀπωρινῇσι τροπῇσιν,</TextUnit>
    <TextUnit id="124" loc="1.125">ἡνίκα δῶμα τέθηλεν ὀπωρολόγοιο γεωργοῦ,</TextUnit>
    <TextUnit id="125" loc="1.126">καρπὸς ̓Αθηναίης λιπαρὴν ὅτε γαυλίδα πλήθει</TextUnit>
    <TextUnit id="126" loc="1.127">καὶ βότρυς ἡμερίδων θλίβων ἐπιλήνια χαίρει,</TextUnit>
    <TextUnit id="127" loc="1.128">σίμβλα μελισσάων ὅτε λείρια κηρία βρίθει.</TextUnit>
    <TextUnit id="128" loc="1.129">χείματι δ' ἐν μεσάτῳ μέσου ἤματος ἀγρώσσοιεν,</TextUnit>
    <TextUnit id="129" loc="1.130">εὖτέ τις ἐν δρυμοῖσιν ὑπὸ σπήλυγγι λιασθείς,</TextUnit>
    <TextUnit id="130" loc="1.131">κάρφεα λεξάμενός τε καὶ ὠκύμορον φλόγα νήσας,</TextUnit>
    <TextUnit id="131" loc="1.132">ἄγχι πυρὸς κλινθεὶς ὁπλίσσατο δόρπον ἀμορβός.</TextUnit>
    <TextUnit id="132" loc="1.133">ἐν δὲ θέρει χρειὼ φυγέειν φλογόεσσαν ἐνιπὴν</TextUnit>
    <TextUnit id="133" loc="1.134">ἄζαν τ' ἠελίου: κέλομαι δ' ἐπ' ἄεθλον ἱκάνειν</TextUnit>
    <TextUnit id="134" loc="1.135">πρώτῃ ὑπ' ἀμφιλύκῃ, ὅθ' ἑωθινὸν ἀγροιῶται</TextUnit>
    <TextUnit id="135" loc="1.136">ἱστοβοῆος ἔνερθεν ὑπ' εὐποίητον ἐχέτλην</TextUnit>
    <TextUnit id="136" loc="1.137">γειοτόμον δαμάλῃσιν ἐπιθύνουσιν ἄροτρον:</TextUnit>
    <TextUnit id="137" loc="1.138">ἢ πάλιν ἑσπερίῃσιν ὅτ' ἠέλιος ζυγὰ κλίνει,</TextUnit>
    <TextUnit id="138" loc="1.139">ὁππότε σημαίνουσιν ἑαῖς ἀγέλῃσι νομῆες,</TextUnit>
    <TextUnit id="139" loc="1.140">εὖτε καταστείχουσι ποτὶ σφετέρους πάλι σηκοὺς</TextUnit>
    <TextUnit id="140" loc="1.141">βριθόμεναι μαζούς τε καὶ οὔθατα κυκαίνουσαι:</TextUnit>
    <TextUnit id="141" loc="1.142">οἱ δ' ἀπὸ λαϊνέων ἄμοτον προθορόντες ἐναύλων</TextUnit>
    <TextUnit id="142" loc="1.143">πάντες ἑαῖσι φίλῃσι περισκαίρουσι τεκούσαις,</TextUnit>
    <TextUnit id="143" loc="1.144">ἀμφὶ μὲν εὐγλήνους δαμάλας βλοσυρώπεε μόσχω,</TextUnit>
    <TextUnit id="144" loc="1.145">αὐτὰρ ἐϋκραίρους ὄϊας περὶ βληχάδας ἀμνώ,</TextUnit>
    <TextUnit id="145" loc="1.146">μηκάδας αὖτ' ἐρίφω, καὶ φορβάδας ὠκέε πώλω.</TextUnit>
    <TextUnit id="146" loc="1.147">καὶ μὴν τόσσα φέροιντο ποτὶ κνημοὺς ξυλόχους τε</TextUnit>
    <TextUnit id="147" loc="1.148">ἐργοπόνοι κρατεροὶ θήρης ἐρικυδέος ὅπλα,</TextUnit>
    <TextUnit id="148" loc="1.149">ἔντεά τ' εὐθήροιο μέγα πνείοντα φόνοιο,</TextUnit>
    <TextUnit id="149" loc="1.150">ἄρκυας εὐστρεφέας τε λύγους ταναόν τε πάναγρον</TextUnit>
    <TextUnit id="150" loc="1.151">δίκτυά τε σχαλίδας τε βρόχων τε πολύστονα δεσμά,</TextUnit>
    <TextUnit id="151" loc="1.152">αἰχμὴν τριγλώχινα, σιγύνην εὐρυκάρηνον,</TextUnit>
    <TextUnit id="152" loc="1.153">ἁρπάλαγον κάμακάς τε καὶ εὔπτερον ὠκὺν ὀϊστόν,</TextUnit>
    <TextUnit id="153" loc="1.154">φάσγανα βουπλῆγάς τε λαγωοφόνον τε τρίαιναν,</TextUnit>
    <TextUnit id="154" loc="1.155">ἀγκυλίδας σκολιὰς μολιβοσφιγγέας τε κορώνας,</TextUnit>
    <TextUnit id="155" loc="1.156">σπαρτόδετον μήρινθον ἐΰπλεκτόν τε ποδάγρην,</TextUnit>
    <TextUnit id="156" loc="1.157">ἅμματά τε στάλικάς τε πολύγληνόν τε σαγήνην.</TextUnit>
    <TextUnit id="157" loc="1.158">ἵππους δ' εἰς θήρην μέγα κυδήεντας ἀγέσθων</TextUnit>
    <TextUnit id="158" loc="1.159">ἄρσενας: οὐ μόνον ὅττι χερείονές εἰσι πόδεσσι</TextUnit>
    <TextUnit id="159" loc="1.160">θηλύτεραι τελέειν δολιχὸν δρόμον ἐν ξυλόχοισιν,</TextUnit>
    <TextUnit id="160" loc="1.161">ἀλλ' ὅτ' ἀλεύασθαι χρειὼ φιλοδέμνιον ἦτορ</TextUnit>
    <TextUnit id="161" loc="1.162">ἵππων ὠκυπόδων, ἀπὸ δ' ἱππάδα τηλός' ἐρύκειν,</TextUnit>
    <TextUnit id="162" loc="1.163">ὄφρα κε μὴ χρεμέθωσι λιλαιόμεναι φιλότητος,</TextUnit>
    <TextUnit id="163" loc="1.164">καί τ' ἀΐοντες ἄδην κρυερὴν φύζανδε νέωνται</TextUnit>
    <TextUnit id="164" loc="1.165">νεβροὶ δορκαλίδες τε θοαὶ καὶ δειμαλέος πτώξ.</TextUnit>
    <TextUnit id="165" loc="1.166">ἵππων δ' αἰόλα φῦλα, τός' ἔθνεα μυρία φωτῶν,</TextUnit>
    <TextUnit id="166" loc="1.167">ὅσσα βροτοῖσι γένεθλα δεδασμένα σῖτον ἔδουσιν:</TextUnit>
    <TextUnit id="167" loc="1.168">ἀλλ' ἔμπης ἐρέω, τόσσοι μετὰ πᾶσι κραταιοὶ</TextUnit>
    <TextUnit id="168" loc="1.169">ὅσσοι θ' ἱππαλέοισιν ἀριστεύουσιν ὁμίλοις:</TextUnit>
    <TextUnit id="169" loc="1.170">Τυρσηνοί, Σικελοί, Κρῆτες, Μάζικες, ̓Αχαιοί,</TextUnit>
    <TextUnit id="170" loc="1.171">Καππαδόκαι, Μαῦροι, Σκυθικοί, Μάγνητες, ̓Επειοί,</TextUnit>
    <TextUnit id="171" loc="1.172">̓́Ιονες, ̓Αρμένιοι, Λίβυες, Θρήϊκες, ̓Ερεμβοί.</TextUnit>
    <TextUnit id="172" loc="1.173">ἵππον δ' ἐν πάντεσσι πανέξοχον ἐφράσσαντο</TextUnit>
    <TextUnit id="173" loc="1.174">ἴδμονες ἱπποδρόμων καὶ βουκολίων ἐπίουροι,</TextUnit>
    <TextUnit id="174" loc="1.175">εἴδεσιν ὃς τοίοισιν ὅλον δέμας ἐστεφάνωται:</TextUnit>
    <TextUnit id="175" loc="1.176">βαιὸν ὑπέρ δειρῆφι μετήορον ὕψι κάρηνον</TextUnit>
    <TextUnit id="176" loc="1.177">ἀείροι, μέγας αὐτὸς ἐὼν περιηγέα γυῖα:</TextUnit>
    <TextUnit id="177" loc="1.178">ὕψι κάρα, νεάτην δὲ γένυν ποτὶ δειράδα νεύοι:</TextUnit>
    <TextUnit id="178" loc="1.179">εὐρὺ πέλοι φαιδρόν τε μεσόφρυον: ἐκ δ' ἄρα κόρσης</TextUnit>
    <TextUnit id="179" loc="1.180">ἀμφὶ μέτωπα τριχῶν πυκινοὶ σείοιντο κόρυμβοι:</TextUnit>
    <TextUnit id="180" loc="1.181">ὄμμα τορόν, πυρσωπόν, ἐπισκυνίοισι δαφοινόν:</TextUnit>
    <TextUnit id="181" loc="1.182">εὐρεῖαι ῥῖνες, στόμα δ' ἄρκιον, οὔατα βαιά:</TextUnit>
    <TextUnit id="182" loc="1.183">γυραλέη δειρή τελέθοι λασιαύχενος ἵππου,</TextUnit>
    <TextUnit id="183" loc="1.184">ὡς ὅτε χαιτήεσσα λόφον νεύει τρυφάλεια:</TextUnit>
    <TextUnit id="184" loc="1.185">πουλὺ πέλοι στέρνον, δολιχὸν δέμας, εὐρέα νῶτα,</TextUnit>
    <TextUnit id="185" loc="1.186">καὶ ῥάχις ἀμφίδυμος μέσον ἰσχία πιαίνουσα:</TextUnit>
    <TextUnit id="186" loc="1.187">ἐκ δὲ θέοι πολλὴ μετόπισθε τανύτριχος οὐρή:</TextUnit>
    <TextUnit id="187" loc="1.188">μηροὶ δ' εὐπαγέες, μυώδεες: αὐτὰρ ἔνερθεν</TextUnit>
    <TextUnit id="188" loc="1.189">ὀρθοτενεῖς δολιχοί τε ποδῶν περιηγέες αὐλοὶ</TextUnit>
    <TextUnit id="189" loc="1.190">καὶ μάλα λεπταλέοι: καὶ σαρκὶ λελειμμένα κῶλα,</TextUnit>
    <TextUnit id="190" loc="1.191">οἷα τανυκραίροισιν ἀελλοπόδεσς' ἐλάφοισι:</TextUnit>
    <TextUnit id="191" loc="1.192">καὶ σφυρὸν ἀγκλίνοιτο, θέοι δὲ περίδρομος ὁπλὴ</TextUnit>
    <TextUnit id="192" loc="1.193">ὕψι μάλ' ἐκ γαίης, πυκινή, κερόεσσα, κραταιή.</TextUnit>
    <TextUnit id="193" loc="1.194">τοῖός μοι βαίνοι κρατερὴν θήρειον ἐνυὼ</TextUnit>
    <TextUnit id="194" loc="1.195">θυμαίνων, συνάεθλος, ἀρήϊος, ὄβριμος ἵππος.</TextUnit>
    <TextUnit id="195" loc="1.196">Τυρσηνοὶ τοιοίδε καὶ ̓Αρμένιοι καὶ ̓Αχαιοὶ</TextUnit>
    <TextUnit id="196" loc="1.197">Καππαδόκαι τε κλυτοὶ Ταύρου πρόπαρ οἵ τε νέμονται.</TextUnit>
    <TextUnit id="197" loc="1.198">θαῦμα δὲ Καππαδόκεσσι μέγ' ἔδρακον ὠκυπόδεσσι:</TextUnit>
    <TextUnit id="198" loc="1.199">εἰσόκε μὲν νεογιλὸν ὑπὸ στομάτεσσιν ὀδόντα</TextUnit>
    <TextUnit id="199" loc="1.200">καὶ γλαγερὸν φορέουσι δέμας, τελέθους' ἀμενηνοί:</TextUnit>
    <TextUnit id="200" loc="1.201">κραιπνότεροι δὲ πέλουσιν, ὅσῳ μάλα γηράσκουσι.</TextUnit>
    <TextUnit id="201" loc="1.202">κείνους εἰς πόλεμον μεγαλήτορα θωρήσσοιο</TextUnit>
    <TextUnit id="202" loc="1.203">αἴθωνάς τ' ἐπὶ θῆρας: ἐπεὶ μάλα θαρσήεντες</TextUnit>
    <TextUnit id="203" loc="1.204">ὅπλοις ἀντιάαν, πυκινὴν ῥῆξαί τε φάλαγγα,</TextUnit>
    <TextUnit id="204" loc="1.205">θηρσί τ' ἐνυαλίοισιν ἐναντία δηρίσασθαι.</TextUnit>
    <TextUnit id="205" loc="1.206">πῶς μὲν γάρ τε μάχαισιν ἀρήϊος ἔκλυεν ἵππος</TextUnit>
    <TextUnit id="206" loc="1.207">ἦχον ἐγερσίμοθον δολιχῶν πολεμήϊον αὐλῶν;</TextUnit>
    <TextUnit id="207" loc="1.208">ἤ πῶς ἄντα δέδορκεν ἀκαρδαμύτοισιν ὀπωπαῖς</TextUnit>
    <TextUnit id="208" loc="1.209">αἰζηοῖσι λόχον πεπυκασμένον ὁπλίτῃσι,</TextUnit>
    <TextUnit id="209" loc="1.210">καὶ χαλκὸν σελαγεῦντα, καὶ ἀστράπτοντα σίδηρον,</TextUnit>
    <TextUnit id="210" loc="1.211">καὶ μάθεν εὖτε μένειν χρειώ, πότε δ' αὖτις ὀρούειν,</TextUnit>
    <TextUnit id="211" loc="1.212">καὶ μάθεν εἰσαΐειν κρατερῶν σύνθημα λοχαγῶν;</TextUnit>
    <TextUnit id="212" loc="1.213">πολλάκι καὶ δῆριν ἀνδρῶν ἐπελάσσατο πύργοις</TextUnit>
    <TextUnit id="213" loc="1.214">ἤρεμος ἀσπιδόεσσαν ὑπόπτερον, εὖτε βροτοῖσιν</TextUnit>
    <TextUnit id="214" loc="1.215">ἀσπὶς ὑπέρ κεφαλῆς ἐπικάρσιον ἀσπίδ' ἐρείδει,</TextUnit>
    <TextUnit id="215" loc="1.216">ὁππότ' ἐέλδονται δηΐων πόλιν ἐξαλαπάξαι,</TextUnit>
    <TextUnit id="216" loc="1.217">καὶ πεδίον τεύχουσι μετήορον, ἑπταβόειον,</TextUnit>
    <TextUnit id="217" loc="1.218">δαιδαλέον, πυκινόν, πολυόμφαλον, ἀντία δ' αἴγλη</TextUnit>
    <TextUnit id="218" loc="1.219">χαλκοῦ ἀποθρώσκει φαεθοντιάς, αἶψα δ' ὀπίσσω</TextUnit>
    <TextUnit id="219" loc="1.220">κλινομένης ἀκτῖνος ἀπαστράπτει πολὺς αἰθήρ.</TextUnit>
    <TextUnit id="220" loc="1.221">ἵπποις γὰρ περίαλλα φύσις πόρε τεχνήεσσα</TextUnit>
    <TextUnit id="221" loc="1.222">ἡμερίων κραδίην καὶ στήθεσιν αἰόλον ἦτορ:</TextUnit>
    <TextUnit id="222" loc="1.223">αἰὲν γινώσκουσιν ἐὸν φίλον ἡνιοχῆα</TextUnit>
    <TextUnit id="223" loc="1.224">καὶ χρεμέθουσιν ἰδόντες ἀγακλυτὸν ἡγεμονῆα</TextUnit>
    <TextUnit id="224" loc="1.225">καὶ πολέμοισι πεσόντα μέγα στενάχουσιν ἑταῖρον.</TextUnit>
    <TextUnit id="225" loc="1.226">ἵππος ἐν ὑσμίνῃ ῥῆξεν ποτὲ δεσμὰ σιωπῆς</TextUnit>
    <TextUnit id="226" loc="1.227">καὶ φύσιος θεσμοὺς ὑπερέδραμε καὶ λάβεν ἠχὴν</TextUnit>
    <TextUnit id="227" loc="1.228">ἀνδρομέην καὶ γλῶσσαν ὁμοίϊον ἀνθρώποισιν.</TextUnit>
    <TextUnit id="228" loc="1.229">ἵππος ἐνυαλίοιο Μακηδονίου βασιλῆος</TextUnit>
    <TextUnit id="229" loc="1.230">Βουκεφάλας ὅπλοισιν ἐναντία δηριάασκεν.</TextUnit>
    <TextUnit id="230" loc="1.231">ἵππος ἐπ' ἀνθερίκων ἔθεεν κούφοισι πόδεσσιν,</TextUnit>
    <TextUnit id="231" loc="1.232">ἄλλος ὑπὲρ πόντοιο, καὶ οὐ στεφάνην ἐδίηνεν.</TextUnit>
    <TextUnit id="232" loc="1.233">ἵππος ὑπὲρ νεφέων Χιμαροκτόνον ἤγαγε φῶτα,</TextUnit>
    <TextUnit id="233" loc="1.234">καὶ χρεμέθων ποτὲ πῶλος ὑφ' ἡνιόχοιο δόλοισι</TextUnit>
    <TextUnit id="234" loc="1.235">θήκατο τῶν Περσῶν ̓Ασιηγενέων βασιλῆα.</TextUnit>
    <TextUnit id="235" loc="1.236">ἔξοχα δ' αὖ τίουσι φύσιν: τὸ δὲ πάμπαν ἄπυστον</TextUnit>
    <TextUnit id="236" loc="1.237">ἐς φιλότητα μολεῖν, τὴν οὐ θέμις: ἀλλὰ μένουσιν</TextUnit>
    <TextUnit id="237" loc="1.238">ἄχραντοι μυσέων, καθαρῆς τ' ἐράουσι Κυθείρης.</TextUnit>
    <TextUnit id="238" loc="1.239">ἔκλυον ὡς προπάροιθε πολυκτεάνων τις ἀνάκτων</TextUnit>
    <TextUnit id="239" loc="1.240">καλὸν ἔχεν πεδίοις ἵππων ἀγελαῖον ὅμιλον:</TextUnit>
    <TextUnit id="240" loc="1.241">τοὺς πάντας μετέπειτα δαμασσαμένη προθελύμνους</TextUnit>
    <TextUnit id="241" loc="1.242">ἱππαλέη νοῦσος πρόλιπεν δύο, μητέρα μούνην</TextUnit>
    <TextUnit id="242" loc="1.243">καὶ μητρὸς φιλίης ὑπομάζιον εἰσέτι πῶλον.</TextUnit>
    <TextUnit id="243" loc="1.244">αὐτὰρ ἐπεὶ μέγας ἦν, πειρᾶτο σχέτλιος ἀνὴρ</TextUnit>
    <TextUnit id="244" loc="1.245">μητέρα παιδὸς ἑοῖο παρ' ἀγκοίνῃσι βαλέσθαι.</TextUnit>
    <TextUnit id="245" loc="1.246">τοὺς δ' ὡς οὖν ἐνόησεν ἀναινομένους φιλότητα</TextUnit>
    <TextUnit id="246" loc="1.247">καὶ γάμον ἀμφοτέροισιν ἀπώμοτον, αὐτίκ' ἔπειτα</TextUnit>
    <TextUnit id="247" loc="1.248">αἰνὰ τιτυσκόμενος δολίην ἐπὶ μῆτιν ὕφαινεν,</TextUnit>
    <TextUnit id="248" loc="1.249">ἐλπόμενος καλέειν γένος ἵπποισιν παλίνορσον.</TextUnit>
    <TextUnit id="249" loc="1.250">ἄμφω μέν πρώτιστα καλύψατο βυσσοδομεύων</TextUnit>
    <TextUnit id="250" loc="1.251">ἄλλοισιν ῥινοῖς: μετέπειτα δὲ χρῖσεν ἐλαίῳ</TextUnit>
    <TextUnit id="251" loc="1.252">πᾶν δέμας εὐώδει, κηώδεϊ: ἔλπετο γάρ δὴ</TextUnit>
    <TextUnit id="252" loc="1.253">ὀδμὴν ἡγήτειραν ἀμαλδῦναι φιλότητος:</TextUnit>
    <TextUnit id="253" loc="1.254">καὶ λάθεν, ὦ μάκαρες, ῥέζων κακά: καὶ τετέλεστο</TextUnit>
    <TextUnit id="254" loc="1.255">ξεῖνος, ἀπόπτυστος θάλαμος, στυγερώτατος ἵπποις,</TextUnit>
    <TextUnit id="255" loc="1.256">οἶος ἐν ἀνθρώποισιν ἐνυμφεύθη προπάροιθε</TextUnit>
    <TextUnit id="256" loc="1.257">Καδμεῖος γάμος αἰνὸς ἀλήμονος Οἰδιπόδαο.</TextUnit>
    <TextUnit id="257" loc="1.258">οἱ δ' ὅτε γυμνωθέντες ἑὴν ἄτην ἐνόησαν,</TextUnit>
    <TextUnit id="258" loc="1.259">λοξῇσίν τ' ἄθρησαν ἀνιάζοντες ὀπωπαῖς</TextUnit>
    <TextUnit id="259" loc="1.260">ἡ μὲν ἄρα τλήμων ἄγονον γόνον, αὐτὰρ ὅ γ' αἶψα</TextUnit>
    <TextUnit id="260" loc="1.261">αἰνόγαμος κακόλεκτρος ἀμήτορα μητέρα δειλήν,</TextUnit>
    <TextUnit id="261" loc="1.262">ὕψι μάλ' ἠέρθησαν, ἀμείλιχα φυσιόωντες,</TextUnit>
    <TextUnit id="262" loc="1.263">δεσμά τ' ἀπορρήξαντες ἴτην μεγάλα χρεμέθοντες,</TextUnit>
    <TextUnit id="263" loc="1.264">οἷα θεοὺς μάκαρας μαρτυρόμενοι κακότητος,</TextUnit>
    <TextUnit id="264" loc="1.265">ἀράς τ' εὐχόμενοι πολυπήμονι νυμφευτῆρι:</TextUnit>
    <TextUnit id="265" loc="1.266">ὀψὲ δὲ μυρόμενοί τε καὶ ἄσχετον ἀΐσσοντες,</TextUnit>
    <TextUnit id="266" loc="1.267">ἀντιπέρην πέτρῃσιν ἑὰς κεφαλὰς ἐλόωντες,</TextUnit>
    <TextUnit id="267" loc="1.268">ὀστὰ συνηλοίησαν, ἐὸν δ' ἀπὸ φέγγος ἄμερσαν</TextUnit>
    <TextUnit id="268" loc="1.269">αὐτοφόνοι, κλίναντες ἐπ' ἀλλήλοισι κάρηνα.</TextUnit>
    <TextUnit id="269" loc="1.270">ὧδε φάτις προτέροις κλέος ἵπποισιν μέγ' ἀείδει.</TextUnit>
    <TextUnit id="270" loc="1.271">ἵππων δ' ὅσσα γένεθλ' ἀτιτήλατο μυρίος αἶα,</TextUnit>
    <TextUnit id="271" loc="1.272">ὠκύτατοι Σικελοί, Λιλυβήϊον οἵτε νέμονται</TextUnit>
    <TextUnit id="272" loc="1.273">καὶ τρικάρηνον ὄρος ὅθι τοι σκέπας ̓Εγκελάδοιο</TextUnit>
    <TextUnit id="273" loc="1.274">πυρσοῖς αἰθερίοισιν ἐρευγομένοιο κεραυνοῦ</TextUnit>
    <TextUnit id="274" loc="1.275">Σικελικῆς Αἴτνης ἀνεκάχλασεν ἀέναον πῦρ.</TextUnit>
    <TextUnit id="275" loc="1.276">κραιπνότεροι Σικελῶν δέ παρ' Εὐφρήταο ῥέεθρα</TextUnit>
    <TextUnit id="276" loc="1.277">̓Αρμένιοι Πάρθοι τε βαθυπλόκαμοι τελέθουσιν.</TextUnit>
    <TextUnit id="277" loc="1.278">ἀλλ' ἄρα καὶ Πάρθοισι μέγα προφέρουσιν ̓́Ιβηρες,</TextUnit>
    <TextUnit id="278" loc="1.279">ὠκυτέροισι πόδεσσι κροαίνοντες πεδίοιο.</TextUnit>
    <TextUnit id="279" loc="1.280">κείνοισιν τάχα μοῦνος ἐναντίον ἰσοφαρίζοι</TextUnit>
    <TextUnit id="280" loc="1.281">αἰετὸς αἰθερίοισιν ἐπιθύνων γυάλοισιν,</TextUnit>
    <TextUnit id="281" loc="1.282">ἢ κίρκος ταναῇσι τινασσόμενος πτερύγεσσιν,</TextUnit>
    <TextUnit id="282" loc="1.283">ἢ δελφὶς πολιοῖσιν ὀλισθαίνων ῥοθίοισι.</TextUnit>
    <TextUnit id="283" loc="1.284">τόσσον ̓́Ιβηρες ἔασι θοοὶ πόδας ἠνεμόεντας:</TextUnit>
    <TextUnit id="284" loc="1.285">ἀλλ' ὀλίγοι βαιοί τε μένος καὶ ἀνάλκιδες ἦτορ,</TextUnit>
    <TextUnit id="285" loc="1.286">καὶ δρόμον ἐν παύροισιν ἐλεγχόμενοι σταδίοισιν:</TextUnit>
    <TextUnit id="286" loc="1.287">εἴδεα δ' ἀγλαόμορφα κλυτὸν δέμας ἀμφιέσαντο,</TextUnit>
    <TextUnit id="287" loc="1.288">ὁπλὴν δ' οὐ κρατερήν, πηλότροφον, εὐρυπέδιλον.</TextUnit>
    <TextUnit id="288" loc="1.289">Μαύρων δ' αἰόλα φῦλα πολὺ προφέρουσιν ἁπάντων</TextUnit>
    <TextUnit id="289" loc="1.290">ἀμφὶ δρόμους ταναούς τε καὶ ἀμφὶ πόνους ἀλεγεινούς.</TextUnit>
    <TextUnit id="290" loc="1.291">καὶ Λίβυες μετὰ τοὺς δολιχὸν δρόμον ἐκτελέουσιν,</TextUnit>
    <TextUnit id="291" loc="1.292">ὅσσοι Κυρήνην πουλυψηφῖδα νέμονται.</TextUnit>
    <TextUnit id="292" loc="1.293">εἴδεα δ' ἀμφοτέροισιν ὁμοίια, πλὴν ὅσον αὖτε</TextUnit>
    <TextUnit id="293" loc="1.294">μείζονες εἰσιδέειν Λίβυες κρατεροὶ γεγάασιν,</TextUnit>
    <TextUnit id="294" loc="1.295">ἀλλὰ δέμας δολιχοί: πλευρῇσι γὰρ ἀμφὶς ἔχουσι</TextUnit>
    <TextUnit id="295" loc="1.296">τῶν ἄλλων πλέονα σπαθίην κτένα: τοὔνεκέν εἰσι</TextUnit>
    <TextUnit id="296" loc="1.297">πάσσονες εἰσιδέειν καὶ κρείσσονες ἰθὺς ὀρούειν,</TextUnit>
    <TextUnit id="297" loc="1.298">ἐσθλοὶ δ' ἠελίου φορέειν πυρόεσσαν ἐρωὴν</TextUnit>
    <TextUnit id="298" loc="1.299">καί τε μεσημβρινὴν δίψους δριμεῖαν ἐνιπήν.</TextUnit>
    <TextUnit id="299" loc="1.300">ἵπποι Τυρσηνοὶ δὲ καὶ ἄπλετα Κρήσια φῦλα</TextUnit>
    <TextUnit id="300" loc="1.301">ἀμφότερον κραιπνοί τε θέειν δολιχοί τε πέλονται.</TextUnit>
    <TextUnit id="301" loc="1.302">Μαύρων δ' ὠκύτεροι Σικελοί, Σικελῶν δέ τε Πάρθοι</TextUnit>
    <TextUnit id="302" loc="1.303">καὶ χαροποὶ τελέθουσι καὶ ἔξοχον αἰγλήεντες,</TextUnit>
    <TextUnit id="303" loc="1.304">καὶ μοῦνοι μίμνουσι μέγα βρύχημα λέοντος.</TextUnit>
    <TextUnit id="304" loc="1.305">ἦ γάρ τοι θήρεσσιν ἐπ' ἄλλοις ἄλλα γένεθλα</TextUnit>
    <TextUnit id="305" loc="1.306">ἵππων ἄρμενα πολλὰ τά τοι φράζουσιν ὀπωπαί.</TextUnit>
    <TextUnit id="306" loc="1.307">στικτοπόδεσς' ἐλάφοις κυανώπεας ὁπλίζοιο,</TextUnit>
    <TextUnit id="307" loc="1.308">ἄρκτοισι γλαυκούς, καὶ πορδαλίεσσι δαφοινούς,</TextUnit>
    <TextUnit id="308" loc="1.309">αἴθωνας δ' ἵππους πυριλαμπέας ἀμφὶ σύεσσιν,</TextUnit>
    <TextUnit id="309" loc="1.310">αὐτὰρ ἐριγλήνους χαροποὺς χαροποῖσι λέουσι.</TextUnit>
    <TextUnit id="310" loc="1.311">κάλλεϊ δ' ἐν πάντεσσι πέλει πανυπείροχος ἵππος</TextUnit>
    <TextUnit id="311" loc="1.312">Νησαῖος, τὸν ἄγουσιν ἐρικτέανοι βασιλῆες:</TextUnit>
    <TextUnit id="312" loc="1.313">καλὸς ἰδεῖν, ἀταλός τε φέρειν ἐϋπείθεϊ δεσμῷ:</TextUnit>
    <TextUnit id="313" loc="1.314">βαιὸς μὲν κεφαλήν, πολλὸς δὲ βαθύτριχα δειρήν,</TextUnit>
    <TextUnit id="314" loc="1.315">κυδιόων ἑκάτερθε μελιχρύσοισιν ἐθείραις.</TextUnit>
    <TextUnit id="315" loc="1.316">ναὶ μὴν ἄλλο γένεθλον ἐπήρατον ὠπήσαιο</TextUnit>
    <TextUnit id="316" loc="1.317">στικτόν, ἀρίζηλον, τοὺς ὤρυγγας καλέουσιν,</TextUnit>
    <TextUnit id="317" loc="1.318">ἢ ὅτι καλλικόμοισιν ἐν οὔρεσιν ἀλδήσκουσιν,</TextUnit>
    <TextUnit id="318" loc="1.319">ἢ ὅτι πάγχυ θέλους' ἐπὶ θηλυτέρῃσιν ὀρούειν.</TextUnit>
    <TextUnit id="319" loc="1.320">δοιὰ δ' ἐπ' ὠρύγγων τελέθει πολυανθέα κάλλη:</TextUnit>
    <TextUnit id="320" loc="1.321">τοὶ μὲν γὰρ δειρὴν καλλίτριχά τ' εὐρέα νῶτα</TextUnit>
    <TextUnit id="321" loc="1.322">γεγράφαται δολιχῇσιν ἐπήτριμα ταινίῃσι,</TextUnit>
    <TextUnit id="322" loc="1.323">τίγριες οἷα θοοί, κραιπνοῦ Ζεφύροιο γενέθλη:</TextUnit>
    <TextUnit id="323" loc="1.324">τοὶ δ' ἄρ' ἐϋτροχάλοισι περίδρομα δαιδάλλονται</TextUnit>
    <TextUnit id="324" loc="1.325">σφραγῖσιν πυκινῇσιν ὁμοίϊα πορδαλίεσσι:</TextUnit>
    <TextUnit id="325" loc="1.326">τοὺς ἔτι νηπιάχους γράψαν τεχνήμονες ἄνδρες</TextUnit>
    <TextUnit id="326" loc="1.327">αἰθομένῳ χαλκῷ ταναὴν τρίχα πυρσεύοντες.</TextUnit>
    <TextUnit id="327" loc="1.328">δηθάκι δ' ἄλλα βροτοὶ πανεπίφρονα μητίσαντο,</TextUnit>
    <TextUnit id="328" loc="1.329">πῶλον ἐπιγράψαι καὶ νηδύϊ μητρὸς ἐόντα.</TextUnit>
    <TextUnit id="329" loc="1.330">ὢ πόσση κραδίη, πόσση μερόπεσσι πέλει φρήν.</TextUnit>
    <TextUnit id="330" loc="1.331">ἔρξαν ὅπως ἐθέλουσι: θέσαν πολυειδέος ἵππους,</TextUnit>
    <TextUnit id="331" loc="1.332">μητρὸς ἔτι γλαγερῇσι περισχομένους λαγόνεσσιν.</TextUnit>
    <TextUnit id="332" loc="1.333">ὁππότε θηλυτέρην γὰρ ἕλῃ φιλοτήσιος ὁρμὴ</TextUnit>
    <TextUnit id="333" loc="1.334">ἵππον τ' ἐγγὺς ἰόντα κλυτὸν μεγαλήτορα μίμνῃ,</TextUnit>
    <TextUnit id="334" loc="1.335">δὴ τότε δαιδάλλουσι πόσιν καλόν: ἀμφὶ δὲ πάντῃ</TextUnit>
    <TextUnit id="335" loc="1.336">πᾶν δέμας εὐστίκτοισι περὶ χροιῇσι γράφουσι,</TextUnit>
    <TextUnit id="336" loc="1.337">καὶ ποτὶ λέκτρον ἄγουσιν ἐπ' ἀγλαΐῃ κομόωντα.</TextUnit>
    <TextUnit id="337" loc="1.338">ὡς δέ τις ἠϊθέων ὑπὸ νυμφοκόμοισι γυναιξὶν</TextUnit>
    <TextUnit id="338" loc="1.339">εἵμασιν ἀργεννοῖσι καὶ ἄνθεσι πορφυρέοισι</TextUnit>
    <TextUnit id="339" loc="1.340">στεψάμενος, πνείων τε Παλαιστίνοιο μύροιο,</TextUnit>
    <TextUnit id="340" loc="1.341">ἐς θάλαμον βαίνησιν ὑμὴν ὑμέναιον ἀείδων:</TextUnit>
    <TextUnit id="341" loc="1.342">ὣς ἵππον σπέρχοντα γαμήλιά τε χρεμέθοντα,</TextUnit>
    <TextUnit id="342" loc="1.343">πρόσθεν ἑῆς ἀλόχοιο κλυτὸν πόσιν ἀφριόωντα,</TextUnit>
    <TextUnit id="343" loc="1.344">δηρὸν ἐρητύουσι φίλης λελιημένον εὐνῆς:</TextUnit>
    <TextUnit id="344" loc="1.345">ὀψέ δέ τοι μεθιᾶσιν ἐπήρατον ἐς φιλότητα:</TextUnit>
    <TextUnit id="345" loc="1.346">ἡ δ' ὑποκυσαμένη πολυανθέα γείνατο παῖδα,</TextUnit>
    <TextUnit id="346" loc="1.347">νηδύϊ μὲν πόσιος γόνιμον θορὸν ἀείρασα,</TextUnit>
    <TextUnit id="347" loc="1.348">δεξαμένη μορφὴν δὲ πολύχροον ὀφθαλμοῖσι.</TextUnit>
    <TextUnit id="348" loc="1.349">τοῖά νυ κἀκεῖνοι, τοῖσιν δόνακες μεμέληνται,</TextUnit>
    <TextUnit id="349" loc="1.350">μησάσθην πυκινοῖσι νοήμασιν ἰξευτῆρες,</TextUnit>
    <TextUnit id="350" loc="1.351">ὁππότε δαιδάλλουσι πεληϊάδεσσι νεοσσούς:</TextUnit>
    <TextUnit id="351" loc="1.352">εὖτε γὰρ ἐς φιλότητα θοαὶ τρήρωνες ἴωσι,</TextUnit>
    <TextUnit id="352" loc="1.353">μιγνύμεναι στομάτεσσι βαρυφθόγγοις ἀλόχοισι,</TextUnit>
    <TextUnit id="353" loc="1.354">δὴ τότε μῆτιν ὕφαινε κλυτὴν τιθασοτρόφος ἀνήρ,</TextUnit>
    <TextUnit id="354" loc="1.355">ἄγχι δὲ θηλυτέρῃσιν ἐθήκατο δαίδαλα πολλὰ</TextUnit>
    <TextUnit id="355" loc="1.356">εἵματα πορφύρεα: ταὶ δὲ κλιδὸν ὄσσε βαλοῦσαι</TextUnit>
    <TextUnit id="356" loc="1.357">θυμὸν ἰαινόμεναι τίκτους' ἁλιπόρφυρα τέκνα.</TextUnit>
    <TextUnit id="357" loc="1.358">ναὶ μὴν ὧδε Λάκωνες ἐπίφρονα μητίσαντο</TextUnit>
    <TextUnit id="358" loc="1.359">αἷσι φίλαις ἀλόχοις, ὅτε γαστέρα κυμαίνουσι:</TextUnit>
    <TextUnit id="359" loc="1.360">γράψαντες πινάκεσσι πέλας θέσαν ἀγλαὰ κάλλη,</TextUnit>
    <TextUnit id="360" loc="1.361">τοὺς πάρος ἀστράψαντας ἐν ἡμερίοισιν ἐφήβους,</TextUnit>
    <TextUnit id="361" loc="1.362">Νιρέα καί Νάρκισσον ἐϋμμελίην θ' ̔Υάκινθον,</TextUnit>
    <TextUnit id="362" loc="1.363">Κάστορά τ' εὐκόρυθον καὶ ̓Αμυκοφόνον Πολυδεύκην,</TextUnit>
    <TextUnit id="363" loc="1.364">ἠϊθέους τε νέους, τοί τ' ἐν μακάρεσσιν ἀγητοί,</TextUnit>
    <TextUnit id="364" loc="1.365">Φοῖβον δαφνοκόμην καὶ κισσοφόρον Διόνυσον:</TextUnit>
    <TextUnit id="365" loc="1.366">αἱ δ' ἐπιτέρπονται πολυήρατον εἶδος ἰδοῦσαι,</TextUnit>
    <TextUnit id="366" loc="1.367">τίκτουσίν τε καλοὺς ἐπὶ κάλλεϊ πεπτηυῖαι.</TextUnit>
    <TextUnit id="367" loc="1.368">τόσσα μὲν ἀμφ' ἵπποισιν: ἀτὰρ κατάβηθι, φίλη φρήν,</TextUnit>
    <TextUnit id="368" loc="1.369">οἶμον ἐπὶ σκυλάκων: τόσσοι δ' ἐπὶ πᾶσι κύνεσσιν</TextUnit>
    <TextUnit id="369" loc="1.370">ἔξοχ' ἀρίζηλοι, μάλα τ' ἀγρευτῆρσι μέλονται,</TextUnit>
    <TextUnit id="370" loc="1.371">Παίονες, Αὐσόνιοι, Κᾶρες, Θρήϊκες, ̓́Ιβηρες,</TextUnit>
    <TextUnit id="371" loc="1.372">̓Αρκάδες, ̓Αργεῖοι, Λακεδαιμόνιοι, Τεγεῆται,</TextUnit>
    <TextUnit id="372" loc="1.373">Σαυρομάται, Κελτοί, Κρῆτες, Μάγνητες, ̓Αμοργοί,</TextUnit>
    <TextUnit id="373" loc="1.374">ὅσσοι τ' Αἰγύπτοιο πολυψαμάθοισιν ἐπ' ὄχθαις</TextUnit>
    <TextUnit id="374" loc="1.375">βουκολίων οὖροι, Λοκροί, χαροποί τε Μολοσσοί.</TextUnit>
    <TextUnit id="375" loc="1.376">εἰ δέ νύ τοι κεράσαι φίλον ἔπλετο δοιὰ γένεθλα,</TextUnit>
    <TextUnit id="376" loc="1.377">εἴαρι μὲν πρώτιστα λέχος πόρσυνε κύνεσσιν:</TextUnit>
    <TextUnit id="377" loc="1.378">εἴαρι γὰρ μᾶλλον φιλοτήσια μέμβλεται ἔργα</TextUnit>
    <TextUnit id="378" loc="1.379">θηρσί τε καὶ σκυλάκεσσι καὶ οὐλομένοισι δράκουσιν</TextUnit>
    <TextUnit id="379" loc="1.380">ἠερίοις τ' ὄρνισι καὶ εἰναλίοις νεπόδεσσιν.</TextUnit>
    <TextUnit id="380" loc="1.381">εἴαρι μὲν χολόεντος ἔχις πεφορυγμένος ἰοῦ</TextUnit>
    <TextUnit id="381" loc="1.382">ἷκτο λέχος ποτὶ θῖνα θαλασσαίης ἀλόχοιο:</TextUnit>
    <TextUnit id="382" loc="1.383">εἴαρι πόντος ὅλος δὲ περισμαραγεῖ Κυθερείῃ</TextUnit>
    <TextUnit id="383" loc="1.384">καὶ νέποδες γαμέοντες ἐπιφρίσσουσι γαλήνῃ:</TextUnit>
    <TextUnit id="384" loc="1.385">εἴαρι καὶ τρήρωνες ἐπιθύνουσι πελείαις,</TextUnit>
    <TextUnit id="385" loc="1.386">ἵπποι δ' ἀγραύλοις ἐπὶ φορβάσιν ὁπλίζονται,</TextUnit>
    <TextUnit id="386" loc="1.387">ταῦροι δ' ἀγροτέρας ἐπὶ πόρτιας ὁρμαίνουσι,</TextUnit>
    <TextUnit id="387" loc="1.388">καὶ κτίλοι εἱλικόεντες ἐν εἴαρι μηλοβατεῦσι,</TextUnit>
    <TextUnit id="388" loc="1.389">καὶ κάπροι πυρόεντες ἐπαιχμάζουσι σύεσσι,</TextUnit>
    <TextUnit id="389" loc="1.390">καὶ χίμαροι λασίῃσιν ἐφιππεύουσι χιμαίραις:</TextUnit>
    <TextUnit id="390" loc="1.391">καὶ δ' αὐτοῖς μερόπεσσιν ἐν εἴαρι μᾶλλον ἔρωτες:</TextUnit>
    <TextUnit id="391" loc="1.392">εἴαρι γὰρ πάνδημος ἐπιβρίθει Κυθέρεια.</TextUnit>
    <TextUnit id="392" loc="1.393">ἔθνεα σοὶ δὲ κυνῶν θαλαμηπολέοντι μελέσθω</TextUnit>
    <TextUnit id="393" loc="1.394">ἄρμενά τ' ἀλλήλοισιν ἐοικότα τ' ἔξοχα φῦλα.</TextUnit>
    <TextUnit id="394" loc="1.395">̓Αρκάδας ̓Ηλείοις ἐπιμίσγεο, Παίοσι Κρῆτας,</TextUnit>
    <TextUnit id="395" loc="1.396">Κᾶρας Θρηϊκίοις, Τυρσηνὰ γένεθλα Λάκωσι,</TextUnit>
    <TextUnit id="396" loc="1.397">Σαρματικόν τε πόσιν φορέοις πρὸς ̓Ιβηρίδα νύμφην.</TextUnit>
    <TextUnit id="397" loc="1.398">ὧδε μὲν εὖ κεράσειας: ἀτὰρ πολὺ φέρτατα πάντων</TextUnit>
    <TextUnit id="398" loc="1.399">φῦλα μένειν μονόφυλα, τὰ δ' ἔξοχα τεκμήραντο</TextUnit>
    <TextUnit id="399" loc="1.400">ἄνδρες ἐπακτῆρες: τὰ δὲ μυρία φῦλα πέλονται,</TextUnit>
    <TextUnit id="400" loc="1.401">τῶν ἀμόθεν μορφαί τε καὶ εἴδεα τοῖα πελέσθω.</TextUnit>
    <TextUnit id="401" loc="1.402">μηκεδανόν, κρατερὸν δέμας ἄρκιον, ἠδὲ κάρηνον</TextUnit>
    <TextUnit id="402" loc="1.403">κοῦφον, ἐΰγληνον: κυαναὶ στίλβοιεν ὀπωπαί:</TextUnit>
    <TextUnit id="403" loc="1.404">κάρχαρον ἐκτάδιον τελέθοι στόμα: βαιὰ δ' ὕπερθεν</TextUnit>
    <TextUnit id="404" loc="1.405">οὔατα λεπταλέοισι περιστέλλοιθ' ὑμένεσσι:</TextUnit>
    <TextUnit id="405" loc="1.406">δειρὴ μηκεδανή, καὶ στήθεα νέρθε κραταιά,</TextUnit>
    <TextUnit id="406" loc="1.407">εὐρέα: τὼ πρόσθεν δέ τ' ὀλιζοτέρω πόδες ἔστων:</TextUnit>
    <TextUnit id="407" loc="1.408">ὀρθοτενεῖς κώλων ταναοὶ δολιχήρεες ἱστοί:</TextUnit>
    <TextUnit id="408" loc="1.409">εὐρέες ὠμοπλάται, πλευρῶν ἐπικάρσια ταρσά:</TextUnit>
    <TextUnit id="409" loc="1.410">ὀσφύες εὔσαρκοι, μὴ πίονες: αὐτὰρ ὄπισθε</TextUnit>
    <TextUnit id="410" loc="1.411">στρυφνή τ' ἐκτάδιός τε πέλοι δολιχόσκιος οὐρή.</TextUnit>
    <TextUnit id="411" loc="1.412">τοῖοι μὲν ταναοῖσιν ἐφοπλίζοιντο δρόμοισι</TextUnit>
    <TextUnit id="412" loc="1.413">δόρκοις ἠδ' ἐλάφοισιν ἀελλοπόδῃ τε λαγωῷ.</TextUnit>
    <TextUnit id="413" loc="1.414">Θοῦροι δ' αὖθ' ἕτεροι, τοῖσιν μενεδήϊος ἀλκή,</TextUnit>
    <TextUnit id="414" loc="1.415">ὅσσοι καὶ ταύροισιν ἐπέχραον ἠϋγενείοις</TextUnit>
    <TextUnit id="415" loc="1.416">καὶ σύας ὑβριστῆρας ἐπαΐξαντες ὄλεσσαν:</TextUnit>
    <TextUnit id="416" loc="1.417">ὅσσοι μηδὲ λέοντας ἑοὺς τρείουσιν ἄνακτας,</TextUnit>
    <TextUnit id="417" loc="1.418">ζατρεφέες, πρώνεσσιν ἐοικότες ἀκρολόφοισι:</TextUnit>
    <TextUnit id="418" loc="1.419">σιμότεροι μὲν ἔασι προσώπατα, δεινὰ δ' ὕπερθε</TextUnit>
    <TextUnit id="419" loc="1.420">νεύει ἐπισκυνίοισι μεσόφρυα, καὶ πυρόεντες</TextUnit>
    <TextUnit id="420" loc="1.421">ὀφθαλμοὶ χαροπαῖσιν ὑποστίλβοντες ὀπωπαῖς:</TextUnit>
    <TextUnit id="421" loc="1.422">ῥινὸς ἅπας λάσιος: κρατερὸν δέμας: εὐρέα νῶτα:</TextUnit>
    <TextUnit id="422" loc="1.423">κραιπνοὶ δ' οὐ τελέθουσιν, ἀτὰρ μένος ἐνδόθι πολλόν,</TextUnit>
    <TextUnit id="423" loc="1.424">καὶ σθένος ἄφραστον, καθαρόν, καὶ θυμὸς ἀναιδής.</TextUnit>
    <TextUnit id="424" loc="1.425">ἐς μέν νυν θήρην ὁπλίζεο τοῖα γένεθλα</TextUnit>
    <TextUnit id="425" loc="1.426">αἰχμητῶν σκυλάκων, τοὶ κνώδαλα πάντα δίενται.</TextUnit>
    <TextUnit id="426" loc="1.427">χροιαὶ δ' ἀργενναί τε κακαὶ μάλα κυάνεαί τε:</TextUnit>
    <TextUnit id="427" loc="1.428">οὔτε γὰρ ἠελίοιο φέρειν μένος ὦκα δύνανται</TextUnit>
    <TextUnit id="428" loc="1.429">οὔτε νιφοβλήτοιο μένος πολυχειμέρου ὥρης.</TextUnit>
    <TextUnit id="429" loc="1.430">κεῖνοι δ' ἐν πάντεσσιν ἀριστεύουσι κύνεσσι,</TextUnit>
    <TextUnit id="430" loc="1.431">τοῖς ἴκελαι μορφαὶ μάλα θήρεσιν ὠμηστῇσι,</TextUnit>
    <TextUnit id="431" loc="1.432">μηλοφόνοισι λύκοις ἢ τίγρεσιν ἠνεμοέσσαις</TextUnit>
    <TextUnit id="432" loc="1.433">ἢ καὶ ἀλωπήκεσσι θοαῖσί τε πορδαλίεσσιν</TextUnit>
    <TextUnit id="433" loc="1.434">ἢ ὁπόσοι Δήμητρι πανείκελον εἶδος ἔχουσι</TextUnit>
    <TextUnit id="434" loc="1.435">σιτόχροοι: μάλα γάρ τε θοοὶ κρατεροί τε πέλονται.</TextUnit>
    <TextUnit id="435" loc="1.436">εἰ δέ νύ τοι πινυτὴ σκυλακοτροφίη μεμέληται,</TextUnit>
    <TextUnit id="436" loc="1.437">μήποτ' ἀμέλγεσθαι σκύλακας νεοθηλέϊ μαζῷ</TextUnit>
    <TextUnit id="437" loc="1.438">αἰγῶν ἢ προβάτων, μηδ' οἰκιδίῃσι κύνεσσιν:</TextUnit>
    <TextUnit id="438" loc="1.439">ἦ γάρ τοι νωθροί τε καὶ οὐτιδανοὶ βαρύθοιεν:</TextUnit>
    <TextUnit id="439" loc="1.440">ἀλλ' ἐλάφων ἤ που μαζῷ τιθασοῖο λεαίνης</TextUnit>
    <TextUnit id="440" loc="1.441">ἤ που δορκαλίδων ἤ νυκτιπόροιο λυκαίνης:</TextUnit>
    <TextUnit id="441" loc="1.442">ὧδε γὰρ ἂν κρατερούς τε καὶ ὠκέας ἔξοχα θείης,</TextUnit>
    <TextUnit id="442" loc="1.443">εἰδομένους αὐτῇσι γαλακτοφόροισι τιθήναις.</TextUnit>
    <TextUnit id="443" loc="1.444">αὐτὰρ νηπιάχοισιν ἐπ' οὐνόματα σκυλάκεσσι</TextUnit>
    <TextUnit id="444" loc="1.445">βαιὰ τίθει, θοὰ πάντα, θοὴν ἵνα βάξιν ἀκούῃ.</TextUnit>
    <TextUnit id="445" loc="1.446">ἵπποισι κρατεροῖσι δ' ὁμήθεες ἀγρευτῆρσιν</TextUnit>
    <TextUnit id="446" loc="1.447">ἐξέτι νηπιάχων ἔστων, μερόπεσσί τε πᾶσιν</TextUnit>
    <TextUnit id="447" loc="1.448">ἠθάδιοι φίλιοί τε, μόνοισι δὲ θήρεσιν ἐχθροί.</TextUnit>
    <TextUnit id="448" loc="1.449">μηδ' ὑλάαν ἐθέλοιεν: ἐπεὶ μάλα θηρευτῆρσι</TextUnit>
    <TextUnit id="449" loc="1.450">σιγὴ τέθμιός ἐστι, πανέξοχα δ' ἰχνευτῆρσιν.</TextUnit>
    <TextUnit id="450" loc="1.451">εἴδεα δὲ στιβίης δυσδερκέος ἔπλετο δισσά,</TextUnit>
    <TextUnit id="451" loc="1.452">ἀνδρῶν ἠδὲ κυνῶν: μέροπες μὲν ἄρ' αἰολόβουλοι</TextUnit>
    <TextUnit id="452" loc="1.453">ὄμμασι τεκμήραντο καὶ ἐφράσσαντο κέλευθα:</TextUnit>
    <TextUnit id="453" loc="1.454">μυξωτῆρσι κύνες δὲ πανίχνια σημήναντο.</TextUnit>
    <TextUnit id="454" loc="1.455">ναὶ μὴν ἀνθρώποισι πέλει περιδέξιος ὥρη</TextUnit>
    <TextUnit id="455" loc="1.456">χειμερίη, στείβουσί τ' ἀμοχθήτοισιν ὀπωπαῖς,</TextUnit>
    <TextUnit id="456" loc="1.457">οὕνεκα καὶ νιφετοῖσι γεγραμμένα πάνθ' ἅμ' ὁρᾶται</TextUnit>
    <TextUnit id="457" loc="1.458">καὶ πηλοῖσι μένει τετυπασμένα εἴκελα ταρσῷ.</TextUnit>
    <TextUnit id="458" loc="1.459">ἐχθρὸν ἔαρ δὲ κύνεσσι, φίλον δὲ πέλει φθινόπωρον:</TextUnit>
    <TextUnit id="459" loc="1.460">εἴαρι γὰρ βοτάνῃσιν ἄδην ποιητρόφος αἶα</TextUnit>
    <TextUnit id="460" loc="1.461">ἄνθεσι πληθύει τε πολύπνοος, ἀμφὶ δὲ πάντῃ</TextUnit>
    <TextUnit id="461" loc="1.462">εὐστέφανοι λειμῶνες ἀνήροτα πορφύρουσι,</TextUnit>
    <TextUnit id="462" loc="1.463">καὶ πᾶσαν στιβέεσσιν ἐϋρρίνοισι κύνεσσιν</TextUnit>
    <TextUnit id="463" loc="1.464">ὀσμὴν πρεσβεύτειραν ἀμαλδύνουσιν ἄρουραι:</TextUnit>
    <TextUnit id="464" loc="1.465">αὐτὰρ ἐν εὐκάρπῳ γλυκεροσταφύλῳ φθινοπώρῳ</TextUnit>
    <TextUnit id="465" loc="1.466">ποῖαι καὶ βοτάναι καί τ' ἄνθεα γηράσκουσι,</TextUnit>
    <TextUnit id="466" loc="1.467">γυμνὴ δὲ σκυλάκεσσι μένει θήρειος ἀϋτμή.</TextUnit>
    <TextUnit id="467" loc="1.468">ἔστι δέ τι σκυλάκων γένος ἄλκιμον ἰχνευτήρων,</TextUnit>
    <TextUnit id="468" loc="1.469">βαιόν, ἀτὰρ μεγάλης ἀντάξιον ἔμμεν' ἀοιδῆς:</TextUnit>
    <TextUnit id="469" loc="1.470">τοὺς τράφεν ἄγρια φῦλα Βρετανῶν αἰολονώτων:</TextUnit>
    <TextUnit id="470" loc="1.471">αὐτὰρ ἐπικλήδην σφὰς ̓Αγασσαίους ὀνόμηναν.</TextUnit>
    <TextUnit id="471" loc="1.472">τῶν ἤτοι μέγεθος μὲν ὁμοίϊον οὐτιδανοῖσι</TextUnit>
    <TextUnit id="472" loc="1.473">λίχνοις οἰκιδίοισι τραπεζήεσσι κύνεσσι,</TextUnit>
    <TextUnit id="473" loc="1.474">γυρόν, ἀσαρκότατον, λασιότριχον, ὄμμασι νωθές,</TextUnit>
    <TextUnit id="474" loc="1.475">ἀλλ' ὀνύχεσσι πόδας κεκορυθμένον ἀργαλέοισι</TextUnit>
    <TextUnit id="475" loc="1.476">καὶ θαμινοῖς κυνόδουσιν ἀκαχμένον ἰοφόροισι:</TextUnit>
    <TextUnit id="476" loc="1.477">ῥίνεσι δ' αὖτε μάλιστα πανέξοχός ἐστιν ̓Αγασσεὺς</TextUnit>
    <TextUnit id="477" loc="1.478">καὶ στιβίῃ πανάριστος: ἐπεὶ καὶ γαῖαν ἰόντων</TextUnit>
    <TextUnit id="478" loc="1.479">ἴχνιον εὑρέμεναι μέγα δὴ σοφός, ἀλλὰ καὶ αὐτὴν</TextUnit>
    <TextUnit id="479" loc="1.480">ἴδμων ἠερίην μάλα σημήνασθαι ἀϋτμήν.</TextUnit>
    <TextUnit id="480" loc="1.481">καί τις ἐπακτήρων πειρηθῆναι σκυλακήων</TextUnit>
    <TextUnit id="481" loc="1.482">ἱμείρων, προπάροιθε πυλάων αἰπεινάων</TextUnit>
    <TextUnit id="482" loc="1.483">ἢ νέκυν ἢ ζώοντα φέρει παλάμῃσι λαγωόν:</TextUnit>
    <TextUnit id="483" loc="1.484">ἑρπύζει δὲ πάροιθε παραιβαδὸν ἀτραπιτοῖο,</TextUnit>
    <TextUnit id="484" loc="1.485">πρῶτα μὲν ἰθεῖαν, μετέπειτα δὲ δοχμὸν ἐλαύνων,</TextUnit>
    <TextUnit id="485" loc="1.486">λαιῇ, δεξιτερῇ, σκολιὴν ὁδὸν ἀμφὶς ἑλίσσων:</TextUnit>
    <TextUnit id="486" loc="1.487">ἀλλ' ὅτε δὴ μάλα πολλὸν ἀπ' ἄστεος ἠδὲ πυλάων</TextUnit>
    <TextUnit id="487" loc="1.488">ἔλθῃ, δὴ τότε βόθρον ὀρυξάμενος κατέθαψε:</TextUnit>
    <TextUnit id="488" loc="1.489">νοστήσας δ' ἐπὶ ἄστυ παλίσσυτος αὐτίκ' ἀγινεῖ</TextUnit>
    <TextUnit id="489" loc="1.490">ἀτραπιτοῖο πέλας κύνα μέρμερον: αὐτὰρ ὅγ' αἶψα</TextUnit>
    <TextUnit id="490" loc="1.491">ὠρίνθη, φριμάᾳ τε λαγωείης ὑπ' ἀϋτμῆς:</TextUnit>
    <TextUnit id="491" loc="1.492">ἴχνια μαστεύει δὲ κατὰ χθονός, οὐδὲ μάλ' εὑρεῖν</TextUnit>
    <TextUnit id="492" loc="1.493">ἱμείρων δύναται: μάλα δ' ἀσχαλόων ἀλάληται.</TextUnit>
    <TextUnit id="493" loc="1.494">ὡς δ' ὅτε τις κούρη δέκατον περὶ μῆνα σελήνης</TextUnit>
    <TextUnit id="494" loc="1.495">πρωτοτόκος λοχίῃσιν ὑπ' ὠδίνεσσι τυπεῖσα</TextUnit>
    <TextUnit id="495" loc="1.496">λύσατο μὲν πλοκάμους, λῦσεν δ' ἀπὸ δαίδαλα μαζῶν,</TextUnit>
    <TextUnit id="496" loc="1.497">ἠδ' ἀχίτων δειλή τε καὶ ἀκρήδεμνος ἐοῦσα</TextUnit>
    <TextUnit id="497" loc="1.498">στρωφᾶται πάντῃ κατὰ δώματα καὶ μογέουσα</TextUnit>
    <TextUnit id="498" loc="1.499">ἄλλοτε μὲν πρόδομον μετανίσσεται, ἄλλοτε δ' αὖτε</TextUnit>
    <TextUnit id="499" loc="1.500">ἐς λέχος ἰθύει, ποτὲ δ' ἐν κονίῃσι ῥιφεῖσα</TextUnit>
    <TextUnit id="500" loc="1.501">κωκύει ῥοδαλῇσιν ἐπισμήχουσα παρειαῖς:</TextUnit>
    <TextUnit id="501" loc="1.502">ὣς ὅ γε, θυμοβόροισιν ἀνιάζων ὀδύνῃσι,</TextUnit>
    <TextUnit id="502" loc="1.503">τῇ καὶ τῇ θύει τε καὶ ἑξείης ἐρεείνει</TextUnit>
    <TextUnit id="503" loc="1.504">πάντα λίθον καὶ πάντα λόφον καὶ πᾶσαν ἀταρπὸν</TextUnit>
    <TextUnit id="504" loc="1.505">δένδρεά θ' ἡμερίδας τε καὶ αἱμασιὰς καὶ ἀλωάς.</TextUnit>
    <TextUnit id="505" loc="1.506">ἀλλ' ὁπότ' ἴχνεος ὀψὲ διηερίοιο τυχήσῃ,</TextUnit>
    <TextUnit id="506" loc="1.507">καγχαλάᾳ κνυζεῖ τε κεχαρμένος, οἷά τε τυτθαὶ</TextUnit>
    <TextUnit id="507" loc="1.508">σκιρτεῦσιν δαμάλαι περὶ πόρτιας οὐθατοέσσας:</TextUnit>
    <TextUnit id="508" loc="1.509">ὣς καὶ τῷ μάλα θυμὸς ἐχήρατο, σευόμενος δὲ</TextUnit>
    <TextUnit id="509" loc="1.510">εἱλεῖται σκολιοῖσιν ἐπεμβεβαὼς πεδίοισιν:</TextUnit>
    <TextUnit id="510" loc="1.511">οὐδ' ἀπό μιν πλάγξαις, οὐδ' εἰ μάλα τηλόθ' ἐλαύνοις,</TextUnit>
    <TextUnit id="511" loc="1.512">ἰθύει δ' ἀπρὶξ γλυκερῆς δεδραγμένος ὀδμῆς,</TextUnit>
    <TextUnit id="512" loc="1.513">εἰσόκε τέρμα πόνοιο καὶ εἰς βαλβῖδα περήσῃ.</TextUnit>
    <TextUnit id="513" loc="1.514">εἰ δέ μιν ὁπλίσσειας ἀθηρήτοισι λαγωοῖς,</TextUnit>
    <TextUnit id="514" loc="1.515">λάθρη μὲν πελάει, κατὰ δ' ἴχνιον ἴχνος ἐρείδει,</TextUnit>
    <TextUnit id="515" loc="1.516">βαιὸς ὑφ' ἡμερίσιν κεκαλυμμένος ἢ καλάμῃσιν,</TextUnit>
    <TextUnit id="516" loc="1.517">οἷά τε ληϊστὴρ ἐρίφων κλόπος, ὅστε νομῆα</TextUnit>
    <TextUnit id="517" loc="1.518">ὑπνώοντα πέλας δεδοκημένος ἤρεμος ἕρπει.</TextUnit>
    <TextUnit id="518" loc="1.519">ἀλλ' ὅτε δὴ λόχμῃσι λαγωείῃσι πελάσσῃ,</TextUnit>
    <TextUnit id="519" loc="1.520">ῥίμφ' ἔθορεν, τόξῳ ἐναλίγκιος ἠὲ δράκοντι</TextUnit>
    <TextUnit id="520" loc="1.521">συρικτῇ, τὸν ὄρινεν ἑῆς πάρος ἀτρεμέοντα</TextUnit>
    <TextUnit id="521" loc="1.522">ἰοδόκου χειῆς ἀμαλητόμος ἤ τις ἀροτρεύς.</TextUnit>
    <TextUnit id="522" loc="1.523">ὣς ὅ γε καγχαλόων ὠκὺς θόρεν: ἢν δὲ τυχήσῃ,</TextUnit>
    <TextUnit id="523" loc="1.524">ῥεῖά μιν ὀξυτέροισι δαμασσάμενος ὀνύχεσσι</TextUnit>
    <TextUnit id="524" loc="1.525">καὶ γενύεσσιν ἑλὼν φόρτον μέγαν ἀντιάσειεν:</TextUnit>
    <TextUnit id="525" loc="1.526">ὦκα φέρει μογέων τε βαρυνόμενός τε πελάζει.</TextUnit>
    <TextUnit id="526" loc="1.527">οἵη δ' ἐκ ληΐοιο φέρει θέρος ἀμητοῖο</TextUnit>
    <TextUnit id="527" loc="1.528">βριθομένη πυρῷ τε μετ' αὔλιον εἶσιν ἀπήνη,</TextUnit>
    <TextUnit id="528" loc="1.529">τὴν δ' ἐσιδόντες ὄρουσαν ἀολλέες ἀγροιῶται,</TextUnit>
    <TextUnit id="529" loc="1.530">πρόπροθι δ' ἀντήσαντες ὁ μὲν κύκλοισιν ἐρείδει,</TextUnit>
    <TextUnit id="530" loc="1.531">ἄλλος ὑπερτερίην, ὁ δ' ἄρ' ἄξονα βουσὶν ἀρήγων:</TextUnit>
    <TextUnit id="531" loc="1.532">εἰς αὖλιν δὲ μολόντες ἐλύσανθ' ἱστοβοῆα,</TextUnit>
    <TextUnit id="532" loc="1.533">ταῦροι δ' ἱδρώοντες ἀνέπνευσαν καμάτοιο,</TextUnit>
    <TextUnit id="533" loc="1.534">θυμὸς δ' ἠπεδανοῦ μέγ' ἐχήρατο βουπελάταο:</TextUnit>
    <TextUnit id="534" loc="1.535">ὣς ὁ μὲν ἱκνεῖται φόρτον γενύεσσιν ἀγινῶν.</TextUnit>
    <TextUnit id="535" loc="1.536">αὐτὰρ ὅ γ' ἀντιάᾳ κεχαρημένος ὠκὺς ἐπακτήρ,</TextUnit>
    <TextUnit id="536" loc="1.537">ἄμφω δ' ἀείρας ἀπὸ μητέρος ὑψόθι γαίης,</TextUnit>
    <TextUnit id="537" loc="1.538">κόλποισιν θέτο θῆρα καὶ αὐτὸν θηροφονῆα.</TextUnit>
    <TextUnit id="538" loc="2.1">εἰ δ' ἄγε μοι, Ζηνὸς θύγατερ, καλλίσφυρε Φοίβη,</TextUnit>
    <TextUnit id="539" loc="2.2">παρθένε χρυσομίτρη, δίδυμον γένος ̓Απόλλωνι,</TextUnit>
    <TextUnit id="540" loc="2.3">εἰπέμεναι μερόπων τίς ἀγασθενέων θ' ἡρώων</TextUnit>
    <TextUnit id="541" loc="2.4">σῆς ἀπὸ χειρὸς ἄειρε μεγακλέα δήνεα θήρης.</TextUnit>
    <TextUnit id="542" loc="2.5">ἀμφὶ πόδας Φολόης ἀνεμώδεος ἄγρια φῦλα</TextUnit>
    <TextUnit id="543" loc="2.6">θηρομιγῆ, μερόπων μὲν ἐπ' ἰξύας, ἰξυόφιν δὲ</TextUnit>
    <TextUnit id="544" loc="2.7">ἵππων ἡμιβρότων, ἐπιδόρπιον εὕρετο θήρην.</TextUnit>
    <TextUnit id="545" loc="2.8">ἐν μερόπεσσι δὲ πρῶτος ὁ Γοργόνος αὐχέν' ἀμέρσας,</TextUnit>
    <TextUnit id="546" loc="2.9">Ζηνὸς χρυσείοιο πάϊς κλυτός, εὕρετο Περσεύς:</TextUnit>
    <TextUnit id="547" loc="2.10">ἀλλὰ ποδῶν κραιπνῇσιν ἀειρόμενος πτερύγεσσι</TextUnit>
    <TextUnit id="548" loc="2.11">καὶ πτῶκας καὶ θῶας ἐλάζυτο καὶ γένος αἰγῶν</TextUnit>
    <TextUnit id="549" loc="2.12">ἀγροτέρων δόρκους τε θοοὺς ὀρύγων τε γένεθλα</TextUnit>
    <TextUnit id="550" loc="2.13">ἠδ' αὐτῶν ἐλάφων στικτῶν αἰπεινὰ κάρηνα.</TextUnit>
    <TextUnit id="551" loc="2.14">ἱππαλέην δ' ἄγρην ὁ φαεσφόρος εὕρετο Κάστωρ:</TextUnit>
    <TextUnit id="552" loc="2.15">καὶ τοὺς μὲν κατέπεφνεν ἐπίσκοπον ἰθὺς ἄκοντι</TextUnit>
    <TextUnit id="553" loc="2.16">βαλλόμενος, τοὺς δ' αὖτε: θοοῖς ἵπποισιν ἐλαύνων</TextUnit>
    <TextUnit id="554" loc="2.17">θῆρας ἕλε ξυνοχῇσι μεσημβρινοῖο δρόμοιο.</TextUnit>
    <TextUnit id="555" loc="2.18">πρὸς δὲ μόθους θηρῶν κύνας ὥπλισε καρχαρόδοντας</TextUnit>
    <TextUnit id="556" loc="2.19">διογενὴς πρῶτος Λακεδαιμόνιος Πολυδεύκης:</TextUnit>
    <TextUnit id="557" loc="2.20">καὶ γὰρ πυγμαχίῃσι λυγροὺς ἐναρίξατο φῶτας</TextUnit>
    <TextUnit id="558" loc="2.21">καὶ σκυλάκεσσι θοαῖς βαλίους ἐδαμάσσατο θῆρας.</TextUnit>
    <TextUnit id="559" loc="2.22">ἔξοχα δ' ἐν σταδίοισιν ὀρειοτέροισι μόθοισιν</TextUnit>
    <TextUnit id="560" loc="2.23">Οἰνείδης ἤστραψεν ἐνυάλιος Μελέαγρος.</TextUnit>
    <TextUnit id="561" loc="2.24">ἄρκυας αὖτε βρόχους τε καὶ ἀγκύλα δίκτυα πρῶτος</TextUnit>
    <TextUnit id="562" loc="2.25">̔Ιππόλυτος μερόπεσσιν ἐπακτήρεσσιν ἔφηνε.</TextUnit>
    <TextUnit id="563" loc="2.26">Σχοινῆος πρώτη δὲ κλυτὴ θυγάτηρ ̓Αταλάντη</TextUnit>
    <TextUnit id="564" loc="2.27">θηρσὶ φόνον πτερόεντα συηβόλος εὕρετο κούρη.</TextUnit>
    <TextUnit id="565" loc="2.28">νυκτερίους δὲ δόλους, νυχίην πανεπίκλοπον ἄγρην,</TextUnit>
    <TextUnit id="566" loc="2.29">̓Ωρίων πρώτιστος ἐμήσατο κερδαλεόφρων.</TextUnit>
    <TextUnit id="567" loc="2.30">τόσσοι μὲν θήρης κρατεροὶ πάρος ἡγεμονῆες.</TextUnit>
    <TextUnit id="568" loc="2.31">πολλοὺς δ' αὖ μετόπισθεν ἔρως ἐδαμάσσατο δριμύς:</TextUnit>
    <TextUnit id="569" loc="2.32">οὐ γάρ τις κέντροισι δαμεὶς ἄγρης ἐρατεινῆς</TextUnit>
    <TextUnit id="570" loc="2.33">αὖθις ἑκὼν λείψειεν: ἔχει δέ μιν ἄσπετα δεσμά.</TextUnit>
    <TextUnit id="571" loc="2.34">οἷος μὲν γλυκὺς ὕπνος ἐπ' ἄνθεσιν εἴαρος ὥρῃ,</TextUnit>
    <TextUnit id="572" loc="2.35">οἵη δ' αὖτε θέρευς γλυκερὴ σπήλυγγι χαμεύνη,</TextUnit>
    <TextUnit id="573" loc="2.36">οἵη δ' ἐν σκοπέλοισιν ἐπακτήρεσσι πάσασθαι</TextUnit>
    <TextUnit id="574" loc="2.37">τερπωλή: πόσση δὲ χάρις κείνοισιν ὀπηδεῖ</TextUnit>
    <TextUnit id="575" loc="2.38">δρεπτομένοις αὐτοῖσι μελιχρῆς ἄνθος ὀπώρης:</TextUnit>
    <TextUnit id="576" loc="2.39">ψυχρὸν δ' ἐξ ἄντροιο προχεύμενον ἄργυφον ὕδωρ</TextUnit>
    <TextUnit id="577" loc="2.40">οἷον κεκμηῶσι ποτὸν γλυκερόν τε λοετρόν:</TextUnit>
    <TextUnit id="578" loc="2.41">οἷα δ' ἐνὶ ξυλόχοις κεχαρισμένα δῶρα φέρουσιν</TextUnit>
    <TextUnit id="579" loc="2.42">ἐν γλυκεροῖς ταλάροισι παρ' αἰπολίοισι νομῆες.</TextUnit>
    <TextUnit id="580" loc="2.43">ἀλλ' ἄγε δὴ ταύρων ζηλήμονα πάγχυ γενέθλην</TextUnit>
    <TextUnit id="581" loc="2.44">πρῶτον ἀείδωμεν καὶ μυρίον ἔξοχα νεῖκος</TextUnit>
    <TextUnit id="582" loc="2.45">οἷον ὑπὲρ θαλάμοιο πανάγρια δηρίσαντο.</TextUnit>
    <TextUnit id="583" loc="2.46">εἷς βασιλεὺς ἀγέληφι τυραννεύων ὄχ' ἄριστος</TextUnit>
    <TextUnit id="584" loc="2.47">βαιοτέροις ταύροις καὶ θηλυτέρῃσιν ἀνάσσει:</TextUnit>
    <TextUnit id="585" loc="2.48">πέφρικεν δ' ἀγέλη κεραὸν μέγαν ἡγεμονῆα:</TextUnit>
    <TextUnit id="586" loc="2.49">αἱ δ' αὖτε τρομέουσιν ἑὸν πόσιν ἀγριόωντα,</TextUnit>
    <TextUnit id="587" loc="2.50">ὁππότε μυκήσαιτ', ἄγριοι βόες: ἀλλ' ὅτ' ἐπ' ἄλλῳ</TextUnit>
    <TextUnit id="588" loc="2.51">ταῦρος ἀποκρινθεὶς ἀγέλης, πλατὺν αὐχένα τείνας,</TextUnit>
    <TextUnit id="589" loc="2.52">οἶος ἴῃ, κἀκεῖνος ἄναξ σφετέροισιν ἀνάσσων,</TextUnit>
    <TextUnit id="590" loc="2.53">δὴ τότ' ἐπ' ἀμφοτέροισιν ὑπέρβιος ἵστατ' ἐνυώ.</TextUnit>
    <TextUnit id="591" loc="2.54">πρῶτα μὲν ἀντίπρωρον ἐς ἀλλήλους ὁρόωντες</TextUnit>
    <TextUnit id="592" loc="2.55">ἄγρια θυμαίνοντι χόλῳ μέγα παιφάσσουσι</TextUnit>
    <TextUnit id="593" loc="2.56">καὶ πυρόεν πνείουσι καὶ ἀμῶνται ποσὶ γαῖαν,</TextUnit>
    <TextUnit id="594" loc="2.57">οἷα κονιόμενοι: προκαλίζονται δ' ἑκάτερθεν,</TextUnit>
    <TextUnit id="595" loc="2.58">ὀξέα κεκλήγοντες ἐνυαλίοισιν ἀϋταῖς:</TextUnit>
    <TextUnit id="596" loc="2.59">αὐτὰρ ἐπεὶ σάλπιγξαν ἐφ' ὑσμίνην ἀλεγεινήν,</TextUnit>
    <TextUnit id="597" loc="2.60">ἄσχετον ἀΐσσουσιν, ἑοῖσι δ' ἄφαρ κεράεσσι</TextUnit>
    <TextUnit id="598" loc="2.61">πᾶν δέμας ἀλλήλοισιν ἀμοιβαδὶς οὐτάζουσιν.</TextUnit>
    <TextUnit id="599" loc="2.62">οἷα δ' ἐνὶ πτολέμῳ βυθίῳ, ὅτε ναυμάχος ̓́Αρης</TextUnit>
    <TextUnit id="600" loc="2.63">δῆριν ἀείρηται, δοιαὶ πανυπείροχα νῆες,</TextUnit>
    <TextUnit id="601" loc="2.64">στράπτουσαι θαμινοῖσιν ἐναντίον ὁπλίτῃσιν,</TextUnit>
    <TextUnit id="602" loc="2.65">ἀντίβιον πρώρῃσι μετωπαδὸν ἐγχρίμπτονται,</TextUnit>
    <TextUnit id="603" loc="2.66">σπερχόμεναι πνοιῇ τε λάβρῳ παλάμηφι τε ναυτῶν:</TextUnit>
    <TextUnit id="604" loc="2.67">ἔντεσι χαλκείοις δὲ περιβρέμεται κτύπος ἀνδρῶν</TextUnit>
    <TextUnit id="605" loc="2.68">νηῶν τ' ἀγνυμένων: στένεται δ' ὅλος οἴδματι Νηρεύς:</TextUnit>
    <TextUnit id="606" loc="2.69">τοῖος καὶ ταύροισιν ἐς αἰθέρα δοῦπος ἱκάνει,</TextUnit>
    <TextUnit id="607" loc="2.70">θεινόντων ἄμοτον καὶ θεινομένων κεράεσσιν,</TextUnit>
    <TextUnit id="608" loc="2.71">εἰσόκε δή τις ἕλῃσι φίλην ἑτεραλκέα νίκην.</TextUnit>
    <TextUnit id="609" loc="2.72">αὐτὰρ ὅ γ' οὔτι φέρει δοῦλον ζυγόν: δἰδόμενος δὲ</TextUnit>
    <TextUnit id="610" loc="2.73">καὶ βαρέα στενάχων ἐπὶ δάσκιον ἤλυθεν ὕλην:</TextUnit>
    <TextUnit id="611" loc="2.74">οἶος δ' ἐν σκοπέλοισι περιπλομένων ἐνιαυτῶν</TextUnit>
    <TextUnit id="612" loc="2.75">φέρβετ' ὀρειαύλοισιν ἀποσταδὸν ἐν ξυλόχοισιν,</TextUnit>
    <TextUnit id="613" loc="2.76">οἶά τις ἀθλεύων: βριαρὸν δ' ὅτε κάρτος ἴδηται</TextUnit>
    <TextUnit id="614" loc="2.77">καὶ σθένος ἀμφήριστον, ἀνέκραγεν αὐτίκ' ὄρεσφιν:</TextUnit>
    <TextUnit id="615" loc="2.78">αὐτὰρ ὅγ' ἀντήϋσεν: ἐπεσμαράγησε δὲ δρυμών:</TextUnit>
    <TextUnit id="616" loc="2.79">ἀλλ' ὅτε θαρσήσειε κραταιοτέρῃσιν ἀϋταῖς,</TextUnit>
    <TextUnit id="617" loc="2.80">δή ῥα τότ' ἐξ ὀρέων ἐπὶ δήϊον εὐθὺς ἱκάνει,</TextUnit>
    <TextUnit id="618" loc="2.81">ῥεῖα δ' ἕλεν: φορβαῖς γὰρ ἑὸν δέμας ἐξήσκησε</TextUnit>
    <TextUnit id="619" loc="2.82">τηλόθ' ἐνὶ δρυμοῖσι σθενοβλαβέος Κυθερείης.</TextUnit>
    <TextUnit id="620" loc="2.83">εἴδεα πολλὰ πέλει δὲ καὶ ἤθεα μυρία ταύροις.</TextUnit>
    <TextUnit id="621" loc="2.84">Αἰγύπτου μὲν ἔασι παρ' ὄχθαις ἀγλαοκάρποις</TextUnit>
    <TextUnit id="622" loc="2.85">Νείλου πυροφόροιο πολυσχιδέος ποταμοῖο</TextUnit>
    <TextUnit id="623" loc="2.86">χιόνεοι χροιήν, μέγεθος πάντων ὄχ' ἄριστοι:</TextUnit>
    <TextUnit id="624" loc="2.87">φαίης κεν κατὰ γαῖαν ἴμεν βαθυτέρμονα νῆα</TextUnit>
    <TextUnit id="625" loc="2.88">ἤπια δὲ φρονέουσι καὶ ἠθάλεοι μερόπεσσιν,</TextUnit>
    <TextUnit id="626" loc="2.89">ὅττι βροτοὶ δ' ἐνέπουσιν, ἐνηέες ἐξανέχονται.</TextUnit>
    <TextUnit id="627" loc="2.90">οἱ Φρύγιοι χροιὴν μὲν ἀριπρεπέες τελέθουσι,</TextUnit>
    <TextUnit id="628" loc="2.91">ξανθοί τε φλογεροί τε: βαθεῖαι δ' αὐχένι σάρκες:</TextUnit>
    <TextUnit id="629" loc="2.92">σφαιρωτὸς δ' ἐφύπερθε μετήορος ὕψι κόρυμβος.</TextUnit>
    <TextUnit id="630" loc="2.93">ξείνη δ' ἐν κεράεσσι φύσις κείνοισι τέτυκται:</TextUnit>
    <TextUnit id="631" loc="2.94">οὐ γάρ τοι κρατερῇσιν ὑπὲρ κεφαλῆφι πέπηγε,</TextUnit>
    <TextUnit id="632" loc="2.95">κλίνουσιν δὲ κέρατα καὶ ἀγκλίνους' ἑκάτερθε.</TextUnit>
    <TextUnit id="633" loc="2.96">μώνυχες ̓Αόνιοι, στικτὸν γένος, οἰοκέρωτες,</TextUnit>
    <TextUnit id="634" loc="2.97">ἔκ τε μέσου κέρας αἰνὸν ἐπαντέλλουσι μετώπου.</TextUnit>
    <TextUnit id="635" loc="2.98">̓Αρμενίοις δίδυμον μὲν ἀτὰρ κέας εἱλικόμορφον</TextUnit>
    <TextUnit id="636" loc="2.99">αἰχμῇσιν, μέγα πῆμα, παλίστροφον ἠέρτηται.</TextUnit>
    <TextUnit id="637" loc="2.100">οἱ Σύριοι ταῦροι δέ, Χεροννήσοιο γένεθλα,</TextUnit>
    <TextUnit id="638" loc="2.101">αἰπεινὴν τοὶ Πέλλαν ἐΰκτιτον ἀμφινέμονται,</TextUnit>
    <TextUnit id="639" loc="2.102">αἴθωνες, κρατεροί, μεγαλήτορες, εὐρυμέτωποι,</TextUnit>
    <TextUnit id="640" loc="2.103">ἄγραυλοι, σθεναροί, κερααλκέες, ἀγριόθυμοι,</TextUnit>
    <TextUnit id="641" loc="2.104">μυκηταί, βλοσυροί, ζηλήμονες, εὐρυγένειοι:</TextUnit>
    <TextUnit id="642" loc="2.105">ἀλλ' οὐ πιαλέοι δέμας ἀμφιλαφὲς βαρύθουσιν,</TextUnit>
    <TextUnit id="643" loc="2.106">οὐδὲ πάλιν λιπόσαρκοι ἑὸν δέμας ἀδρανέουσιν:</TextUnit>
    <TextUnit id="644" loc="2.107">ὧδε θεῶν κλυτὰ δῶρα κερασσάμενοι φορέουσιν,</TextUnit>
    <TextUnit id="645" loc="2.108">ἀμφότερον κραιπνοί τε θέειν σθεναροί τε μάχεσθαι:</TextUnit>
    <TextUnit id="646" loc="2.109">κεῖνοι, τοὺς φάτις ἔσκε Διὸς γόνον ̔Ηρακλῆα</TextUnit>
    <TextUnit id="647" loc="2.110">καρτερόν ἀθλεύοντ' ἀγέμεν πάρος ἐξ ̓Ερυθείης,</TextUnit>
    <TextUnit id="648" loc="2.111">ὁππότ' ἐπ' ̓Ωκεανῷ δηρίσατο Γηρυονῆϊ</TextUnit>
    <TextUnit id="649" loc="2.112">καἰ κτάνεν ἐν σκοπιῇσιν: ἐπεὶ πόνον ἄλλον ἔμελλεν</TextUnit>
    <TextUnit id="650" loc="2.113">οὐχ ̔́Ηρῃ τελέειν οὐδ' Εὐρυσθῆος ἐνιπαῖς,</TextUnit>
    <TextUnit id="651" loc="2.114">̓Αρχίππῳ δ' ἑτάρῳ, Πέλλης ἡγήτορι δίης.</TextUnit>
    <TextUnit id="652" loc="2.115">ἦ γάρ τοι προπάροιθε παραὶ πόδας ̓Εμβλωνοῖο</TextUnit>
    <TextUnit id="653" loc="2.116">πᾶν πεδίον πελάγιζεν: ἐπεὶ πολὺς αἰὲν ̓Ορόντης</TextUnit>
    <TextUnit id="654" loc="2.117">ἵετ' ἐπειγόμενος, χαροποῦ δ' ἐπελήθετο πόντου,</TextUnit>
    <TextUnit id="655" loc="2.118">δαιόμενος Νύμφης κυανώπιδος ̓Ωκεανίνης:</TextUnit>
    <TextUnit id="656" loc="2.119">δήθυνεν δὲ πάγοισι, κάλυπτε δ' ἐρίσπορον αἶαν</TextUnit>
    <TextUnit id="657" loc="2.120">οὔτι θέλων προλιπεῖν δυσέρωτα πόθον Μελιβοίης.</TextUnit>
    <TextUnit id="658" loc="2.121">οὔρεσί τ' ἀμφότερωθε περίδρομος ἐστεφάνωτο</TextUnit>
    <TextUnit id="659" loc="2.122">τειναμένοις ἑκάτερθεν ἐπ' ἀλλήλοισι κάρηνα:</TextUnit>
    <TextUnit id="660" loc="2.123">ἤϊεν ἀντολίηθε Διόκλειον δέμας αἰπύ,</TextUnit>
    <TextUnit id="661" loc="2.124">ἐκ δ' ἄρα δυσμάων λαιὸν κέρας ̓Εμβλωνοῖο,</TextUnit>
    <TextUnit id="662" loc="2.125">αὐτὸς δ' ἐν μεσάτοισιν ἐπαιγίζων πεδίοισιν,</TextUnit>
    <TextUnit id="663" loc="2.126">αἰὲν ἀεξόμενος καὶ τείχεος ἐγγὺς ὁδεύων,</TextUnit>
    <TextUnit id="664" loc="2.127">χέρσον ὁμοῦ καὶ νῆσον, ἐμὴν πόλιν, ὕδασι χεύων.</TextUnit>
    <TextUnit id="665" loc="2.128">τοὔνεκεν αὐτίκ' ἔμελλε Διὸς γόνος ἀμφοτέροισι</TextUnit>
    <TextUnit id="666" loc="2.129">νάματα μετρήσειν ῥοπάλῳ καὶ χερσὶ κραταιαῖς,</TextUnit>
    <TextUnit id="667" loc="2.130">ὕδατα δ' ἐκ πεδίοιο διακριδὸν ἰθύνεσθαι</TextUnit>
    <TextUnit id="668" loc="2.131">εὐπλοκάμου λίμνης ἠδ' εὐτροχάλου ποταμοῖο.</TextUnit>
    <TextUnit id="669" loc="2.132">ἔρξε δὲ πουλὺν ἄεθλον, ἐπεὶ στεφάνην διέκερσεν</TextUnit>
    <TextUnit id="670" loc="2.133">ἀμφιβόλων ὀρέων, λῦσεν δ' ἄπο λάϊνα δεσμά,</TextUnit>
    <TextUnit id="671" loc="2.134">καὶ ποταμὸν προέηκεν ἐρευγόμενον προμολῇσιν,</TextUnit>
    <TextUnit id="672" loc="2.135">ἄσχετα κυμαίνοντα καὶ ἄγρια μορμύροντα,</TextUnit>
    <TextUnit id="673" loc="2.136">ἴθυνεν δ' ἐπὶ θῖνας: ὁ δ' ἔβραχεν ἠπύτα πόντος</TextUnit>
    <TextUnit id="674" loc="2.137">καὶ Συρίου κονάβησε μέλαν δέμας αἰγιαλοῖο.</TextUnit>
    <TextUnit id="675" loc="2.138">οὐ τοίω γ' ἑκάτερθε πολυσμαράγοιο θαλάσσης</TextUnit>
    <TextUnit id="676" loc="2.139">ἀντιπόρω ποταμὼ καταβαίνετον ὕδατι λάβρῳ:</TextUnit>
    <TextUnit id="677" loc="2.140">ἔνθεν μὲν Βορέαο τεμὼν ἀργῆτα χαλινὰ</TextUnit>
    <TextUnit id="678" loc="2.141">ἂν Σκυθίην ̓́Ιστρος λέλακεν μέγα πάντοθε πάντῃ,</TextUnit>
    <TextUnit id="679" loc="2.142">συρόμενος κρημνοῖσι καὶ ὑδατοπλήγεσιν ἄκραις:</TextUnit>
    <TextUnit id="680" loc="2.143">τῇ δ' αὖτ' ἐκ Λιβύης ἱερὸν ῥόον Αἰγύπτοιο</TextUnit>
    <TextUnit id="681" loc="2.144">ἀμφί ἑ ῥηγνύμενον τρομέει ταναηχέτα πόντος.</TextUnit>
    <TextUnit id="682" loc="2.145">ὣς ποταμὸς κελάρυζε μέγας περὶ θῖνας ̓Ορόντης</TextUnit>
    <TextUnit id="683" loc="2.146">σμερδαλέον μύκημα: πελώρια δ' ἴαχον ἀκταὶ</TextUnit>
    <TextUnit id="684" loc="2.147">δεχνύμεναι κόλποισι νεήλυδος οἶδμα θαλάσσης:</TextUnit>
    <TextUnit id="685" loc="2.148">γαῖα δ' ἀνέπνευσεν μελανόχροος, οὐθατόεσσα,</TextUnit>
    <TextUnit id="686" loc="2.149">κύματος ἐξαναδῦσα, νέον πέδον ̔Ηρακλῆος.</TextUnit>
    <TextUnit id="687" loc="2.150">πάντῃ δ' εἰσέτι νῦν σταχυηκομέουσιν ἄρουραι,</TextUnit>
    <TextUnit id="688" loc="2.151">πάντῃ δ' ἔργα βοῶν θαλερὰς βέβριθεν ἀλωὰς</TextUnit>
    <TextUnit id="689" loc="2.152">Μεμνόνιον περὶ νηόν, ὅθ' ̓Ασσύριοι ναετῆρες</TextUnit>
    <TextUnit id="690" loc="2.153">Μέμνονα κωκύουσι, κλυτὸν γόνον ̓Ηριγενείης,</TextUnit>
    <TextUnit id="691" loc="2.154">ὅν ποτε Πριαμίδῃσιν ἀμυνέμεναι πελάσαντα</TextUnit>
    <TextUnit id="692" loc="2.155">θαρσαλέος πόσις ὦκα δαμάσσατο Δηϊδαμείης.</TextUnit>
    <TextUnit id="693" loc="2.156">ἀλλὰ τὰ μὲν κατὰ κόσμον ἀείσομεν εὐρέα κάλλη</TextUnit>
    <TextUnit id="694" loc="2.157">πάτρης ἡμετέρης ἐρατῇ Πιμπληΐδι μολπῇ:</TextUnit>
    <TextUnit id="695" loc="2.158">νῦν δὲ παλίντροπος εἶμι κλυτὴν θήρειον ἀοιδήν.</TextUnit>
    <TextUnit id="696" loc="2.159">ἔστιν ἀμαιμάκετον φονίοις ταύροισι γένεθλον,</TextUnit>
    <TextUnit id="697" loc="2.160">τοὺς καλέουσι Βίσωνας: ἐπεὶ πάτρης τελέθουσι</TextUnit>
    <TextUnit id="698" loc="2.161">Βιστονίδος Θρῄκης: ἀτὰρ ἔλλαχον εἴδεα τοῖα:</TextUnit>
    <TextUnit id="699" loc="2.162">φρικαλέην χαίτην μὲν ἐπωμαδὸν αἰθύσσουσιν</TextUnit>
    <TextUnit id="700" loc="2.163">αὐχέσι πιαλέοισι καὶ ἀμφ' ἀταλοῖσι γενείοις:</TextUnit>
    <TextUnit id="701" loc="2.164">οἷά τε λαχνήεντες ἀριπρεπὲς εἶδος ἔχουσι</TextUnit>
    <TextUnit id="702" loc="2.165">ξανθοκόμαι, βλοσυροί, θηρῶν μεδέοντε λέοντες:</TextUnit>
    <TextUnit id="703" loc="2.166">ὀξεῖαι κεράων δὲ πυριγλώχινες ἀκωκαὶ</TextUnit>
    <TextUnit id="704" loc="2.167">χαλκείοις γναμπτοῖσιν ἐπείκελοι ἀγκίστροισιν:</TextUnit>
    <TextUnit id="705" loc="2.168">ἀλλ', οὐχ ὡς ἑτέροισιν, ἐναντίον ἀλλήλοισι</TextUnit>
    <TextUnit id="706" loc="2.169">νεύουσι στυγερῶν κεράων ἐπικάρσιον αἰχμαί,</TextUnit>
    <TextUnit id="707" loc="2.170">ὕπτια δ' εἰσορόωντα πρὸς αἰθέρα φοίνια κέντρα.</TextUnit>
    <TextUnit id="708" loc="2.171">τοὔνεκεν, ὁππότε δή τιν' ἐπιχρίμψωσι κιχόντες</TextUnit>
    <TextUnit id="709" loc="2.172">ἢ βροτὸν ἤ τινα θῆρα, μετήορον ἀείρουσι.</TextUnit>
    <TextUnit id="710" loc="2.173">γλῶσσα δὲ τοῖς στεινὴ μὲν ἀτὰρ τρηχεῖα μάλιστα,</TextUnit>
    <TextUnit id="711" loc="2.174">οἷα σιδηροβόροιο πέλει τέχνασμα σιδήρου:</TextUnit>
    <TextUnit id="712" loc="2.175">γλώσσῃ δ' αἱμάσσοντες ἀπὸ χρόα λιχμάζουσι.</TextUnit>
    <TextUnit id="713" loc="2.176">ναὶ μὴν ὠκυπόδων ἐλάφων γένος ἔτραφεν αἶα</TextUnit>
    <TextUnit id="714" loc="2.177">εὐκέραον, μεγαλωπόν, ἀριπρεπές, αἰολόνωτον,</TextUnit>
    <TextUnit id="715" loc="2.178">στικτόν, ἀρίζηλον, ποταμηπόρον, ὑψικάρηνον,</TextUnit>
    <TextUnit id="716" loc="2.179">πιαλέον νώτοις καὶ λεπταλέον κώλοισιν:</TextUnit>
    <TextUnit id="717" loc="2.180">οὐτιδανὴ δειρὴ καὶ βαιοτάτη πάλιν οὐρή:</TextUnit>
    <TextUnit id="718" loc="2.181">τετράδυμοι ῥῖνες, πίσυρες πνοιῇσι δίαυλοι:</TextUnit>
    <TextUnit id="719" loc="2.182">ἀβληχρὴ κραδίη καὶ θυμὸς ἔσωθεν ἄναλκις,</TextUnit>
    <TextUnit id="720" loc="2.183">καὶ κωφαὶ κεράων αἰχμαὶ τόσον ἀντέλλουσιν:</TextUnit>
    <TextUnit id="721" loc="2.184">οὔ ποτε γὰρ κεφαλῆφιν ἐναντία δηρίσαιντο,</TextUnit>
    <TextUnit id="722" loc="2.185">οὐ θηρσὶ κρατεροῖς, οὐκ ἀργαλέοισι κύνεσσιν,</TextUnit>
    <TextUnit id="723" loc="2.186">οὐδ' αὐτοῖς δειλοῖς λασιοκνήμοισι λαγωοῖς.</TextUnit>
    <TextUnit id="724" loc="2.187">τρηχὺς δ' αὖτ' ἐλάφοισιν ἔρως πολλή τ' ̓Αφροδίτη</TextUnit>
    <TextUnit id="725" loc="2.188">καὶ θυμὸς ποτὶ λέκτρον ἀναιθόμενος πρόπαν ἦμαρ,</TextUnit>
    <TextUnit id="726" loc="2.189">οἷον ἀειθούροισιν ἀλεκτρυόνεσσι μαχηταῖς</TextUnit>
    <TextUnit id="727" loc="2.190">πᾶσίν τ' ἀνθοκόμοις πτεροείμοσιν οἰωνοῖσι.</TextUnit>
    <TextUnit id="728" loc="2.191">κεύθουσιν λαγόνεσσι δ' ὑπ' αὐτὴν ἔνδοθι νηδὺν</TextUnit>
    <TextUnit id="729" loc="2.192">ἀμφιδύμους ὁλκούς: τοὺς εἴ κέ τις ἀμήσειεν,</TextUnit>
    <TextUnit id="730" loc="2.193">αὐτίκα θῆλυν ἔθηκε, πρόπαν δ' ἀπέρευσε καρήνων</TextUnit>
    <TextUnit id="731" loc="2.194">ὀξύκομον κεράων πολυδαίδαλον αἰόλον ἔρνος.</TextUnit>
    <TextUnit id="732" loc="2.195">οὐ μὲν ἄρ' εἰς εὐνὴν γάμιος νόμος οἷά τε θηρσὶ</TextUnit>
    <TextUnit id="733" loc="2.196">τοῖς ἄλλοις, ξεῖνοι δὲ πόθοι κείνοισι μέλονται:</TextUnit>
    <TextUnit id="734" loc="2.197">οὔτε γὰρ ἑσταότες παρὰ τέμπεσιν ἀγρονόμοισιν,</TextUnit>
    <TextUnit id="735" loc="2.198">οὔτ' ἄρα κεκλιμένοι χθαμαλοῖσιν ἐπ' ἄνθεσι ποίης</TextUnit>
    <TextUnit id="736" loc="2.199">θηλυτέραις ἐλάφοισιν ὁμιλαδὸν εὐνάζονται,</TextUnit>
    <TextUnit id="737" loc="2.200">ἀλλὰ ποσὶ κραιπνοῖσι θέων ἐκίχανε θέουσαν:</TextUnit>
    <TextUnit id="738" loc="2.201">φεύγουσαν μάρπτει δὲ καὶ ἀγκὰς ἔχει παράκοιτιν:</TextUnit>
    <TextUnit id="739" loc="2.202">ἀλλ' οὐδ' ὣς παρέπεισε: φέρουσα πόσιν δ' ἐπὶ νώτου</TextUnit>
    <TextUnit id="740" loc="2.203">ἐμμενέως φεύγει, παναμείλιχον ἦτορ ἔχουσα:</TextUnit>
    <TextUnit id="741" loc="2.204">αὐτὰρ ὅ γ' ἑσπόμενος δισσοῖς λαιψηρὰ πόδεσσιν</TextUnit>
    <TextUnit id="742" loc="2.205">οὐ μεθίησι πόθον, γαμίους δ' ἐτελέσσατο θεσμούς.</TextUnit>
    <TextUnit id="743" loc="2.206">ἀλλ' ὅτε δὴ μετόπισθε περιπλομένῃσι σελήναις</TextUnit>
    <TextUnit id="744" loc="2.207">θηλυτέρη τίκτει, τρίβον ἀνθρώπων ἀλεείνει,</TextUnit>
    <TextUnit id="745" loc="2.208">οὕνεκεν ἀτραπιτοὶ μερόπων θήρεσσι βέβηλοι.</TextUnit>
    <TextUnit id="746" loc="2.209">ἔξοχα δ' ἐν θήρεσσιν ἐπ' ἀγλαΐῃ κομόωσιν</TextUnit>
    <TextUnit id="747" loc="2.210">ἄρσενες εὐκέραοι, πολυδαίδαλον ἔρνος ἔχοντες:</TextUnit>
    <TextUnit id="748" loc="2.211">ἦ γὰρ ἐϋσχιδέων κεράων ὥρησι πεσόντων,</TextUnit>
    <TextUnit id="749" loc="2.212">βόθρον μὲν κατὰ γαῖαν ὀρυξάμενοι κατέθαψαν,</TextUnit>
    <TextUnit id="750" loc="2.213">ὄφρα κε μή τις ἕλῃσιν ἐπ' αὔλακος ἀντιβολήσας:</TextUnit>
    <TextUnit id="751" loc="2.214">κεύθονται δ' αὐτοὶ πυμάτοις λασίοισί τε θάμνοις,</TextUnit>
    <TextUnit id="752" loc="2.215">αἰδόμενοι θήρεσσι καρήατα τοῖα φανῆναι,</TextUnit>
    <TextUnit id="753" loc="2.216">γυμνά, τά τοι προπάροιθε μετήορον ἀείροντο.</TextUnit>
    <TextUnit id="754" loc="2.217">ἀμφίβιοι δ' ἔλαφοι: καὶ γὰρ τραφερὴν πατέουσι</TextUnit>
    <TextUnit id="755" loc="2.218">καὶ πόντον περόωσιν, ὁμόστολον ἀλλήλοισι</TextUnit>
    <TextUnit id="756" loc="2.219">ναυτιλίην πλώοντες, ὅτ' ἐξανύουσι θάλασσαν:</TextUnit>
    <TextUnit id="757" loc="2.220">πρόσθε μὲν εἷς ἐλάφοισιν ἐπὶ στίχας ἡγεμονεύει,</TextUnit>
    <TextUnit id="758" loc="2.221">οἷα κυβερνητὴρ μεθέπων οἰήϊα νηός:</TextUnit>
    <TextUnit id="759" loc="2.222">τῷ δ' ἕτερος κατὰ νῶτον ἐρειδόμενος μετόπισθε</TextUnit>
    <TextUnit id="760" loc="2.223">δειρὴν ἠδὲ κάρηνον ὁμαρτεῖ ποντοπορεύων:</TextUnit>
    <TextUnit id="761" loc="2.224">ἄλλος δ' ἄλλον ἔπειτα φέρων τέμνουσι θάλασσαν.</TextUnit>
    <TextUnit id="762" loc="2.225">ἀλλ' ὅτε νηχόμενον κάματος πρώτιστον ἕλῃσι,</TextUnit>
    <TextUnit id="763" loc="2.226">στοῖχον ὁ μὲν προλιπὼν ἔμολεν ποτὶ τέρμα φάλαγγος,</TextUnit>
    <TextUnit id="764" loc="2.227">παύσατο δ' ἀγκλινθεὶς ἑτέρῳ βαιὸν καμάτοιο:</TextUnit>
    <TextUnit id="765" loc="2.228">ἄλλος δ' αὖτ' οἴηκας ἔχων ἐπὶ πόντον ὁδεύει:</TextUnit>
    <TextUnit id="766" loc="2.229">πάντες δὲ πλώοντες, ἀμοιβαδὶς ἡγεμονῆες,</TextUnit>
    <TextUnit id="767" loc="2.230">ποσσὶ μὲν οἷα πλάταισιν ἐρέσσουσιν μέλαν ὕδωρ,</TextUnit>
    <TextUnit id="768" loc="2.231">ὕψι δ' ἀνίσχονται κεράων πολυήρατον εἶδος,</TextUnit>
    <TextUnit id="769" loc="2.232">οἷά τε λαίφεα νηὸς ἐπιτρέψαντες ἀήταις.</TextUnit>
    <TextUnit id="770" loc="2.233">ἔχθος δ' ἀλλήλοισιν ἀνάρσιον αἰὲν ἔχουσι</TextUnit>
    <TextUnit id="771" loc="2.234">πᾶν ὀφίων ἐλάφων τε γένος, πάντῃ δ' ἐρεείνει</TextUnit>
    <TextUnit id="772" loc="2.235">οὔρεος ἐν βήσσῃς ἔλαφος θρασὺν ἑρπηστῆρα.</TextUnit>
    <TextUnit id="773" loc="2.236">ἀλλ' ὅτ' ἴδῃ στροφάλιγξιν ὑφαινόμενον δολιχῇσιν</TextUnit>
    <TextUnit id="774" loc="2.237">ἴχνος ὀφιόνεον, μέγα καγχαλόων ἀφικάνει</TextUnit>
    <TextUnit id="775" loc="2.238">ἆσσον φωλειοῦ, ῥῖνας δ' ἐπεθήκατο χειῇ,</TextUnit>
    <TextUnit id="776" loc="2.239">πνοιῇσι λάβρῃσιν ἐφελκόμενος ποτὶ δῆριν</TextUnit>
    <TextUnit id="777" loc="2.240">ἑρπετὸν οὐλόμενον: τὸν δ' οὐκ ἐθέλοντα μάχεσθαι</TextUnit>
    <TextUnit id="778" loc="2.241">ἆσθμα βιησάμενον μυχάτης ἐξείρυσεν εὐνῆς:</TextUnit>
    <TextUnit id="779" loc="2.242">αἶψα γὰρ εἴσιδεν ἐχθρόν, ἐς αἰθέρα θ' ὑψός' ἀείρει</TextUnit>
    <TextUnit id="780" loc="2.243">λευγαλέην δειρήν: λευκοὺς δ' ὑπέσηρεν ὀδόντας,</TextUnit>
    <TextUnit id="781" loc="2.244">ὀξέα πεφρίκοντας: ἐπικροτέει δὲ γένειον</TextUnit>
    <TextUnit id="782" loc="2.245">πυκνοῖς φυσιόων συρίγμασιν ἰοφόρος θήρ.</TextUnit>
    <TextUnit id="783" loc="2.246">αὐτίκα δ' αὖτ' ἔλαφος, καὶ μειδιόωντι ἐοικώς,</TextUnit>
    <TextUnit id="784" loc="2.247">δαιτρεύει στομάτεσσιν ἐτώσια δηριόωντα,</TextUnit>
    <TextUnit id="785" loc="2.248">καί μιν ἑλισσόμενον περὶ γούνασιν ἀμφί τε δειρὴν</TextUnit>
    <TextUnit id="786" loc="2.249">ἐμμενέως δάπτει: κατὰ δὲ χθονὶ πολλὰ κέχυνται</TextUnit>
    <TextUnit id="787" loc="2.250">λείψανα παιφάσσοντα καὶ ἀσπαίροντα φόνοισι.</TextUnit>
    <TextUnit id="788" loc="2.251">καί κε τάχ' οἰκτείρειας ἀπηνέα περ μάλ' ἐόντα</TextUnit>
    <TextUnit id="789" loc="2.252">ὠμηστῆρα ῥιφέντα πολυτμήτοισι φόνοισι.</TextUnit>
    <TextUnit id="790" loc="2.253">ἱπποβότου Λιβύης δ' ἐπὶ τέρμασι πουλὺς ἀλᾶται</TextUnit>
    <TextUnit id="791" loc="2.254">ἄσπετος οὐλόμενος στρατὸς αἰόλος ἑρπηστήρων:</TextUnit>
    <TextUnit id="792" loc="2.255">ἀλλ' ὅτε δὴ κλινθεὶς ἔλαφος ψαμαθώδεσιν ἄκραις</TextUnit>
    <TextUnit id="793" loc="2.256">οἶος ἔῃ, τῷδ' αὐτίκ' ἐπέσσυτο πάντοθεν ἐχθρὸς</TextUnit>
    <TextUnit id="794" loc="2.257">ἑσμὸς ἀπειρεσίων ὀφίων στυγεραί τε φάλαγγες</TextUnit>
    <TextUnit id="795" loc="2.258">ἰοτόκοι: ῥινῷ δὲ πικροὺς ἐνέρεισαν ὀδόντας,</TextUnit>
    <TextUnit id="796" loc="2.259">ἅψεα πάντ' ἐλάφοιο περισταδὸν ἀμφιχυθέντες:</TextUnit>
    <TextUnit id="797" loc="2.260">οἱ μὲν γάρ τ', ἐφύπερθεν ἐπιστρέψαντε κάρηνον,</TextUnit>
    <TextUnit id="798" loc="2.261">ὀφρύας ἠδὲ μέτωπον ἐνιπρίουσι γένυσσιν,</TextUnit>
    <TextUnit id="799" loc="2.262">οἱ δ' ἄρα λεπταλέην δειρὴν καὶ στέρνον ἔνερθε</TextUnit>
    <TextUnit id="800" loc="2.263">καὶ λαγόνας νηδύν τε διὰ στόμα δαιτρεύουσιν,</TextUnit>
    <TextUnit id="801" loc="2.264">ἄλλοι δ' αὖθ' ἑκάτερθε περὶ πλευρῇσιν ἔχονται,</TextUnit>
    <TextUnit id="802" loc="2.265">μηροὺς δ' αὖθ' ἕτεροι καὶ νῶτον ὕπερθε νέμονται,</TextUnit>
    <TextUnit id="803" loc="2.266">ἄλλος δ' ἄλλοθεν ἐχθρὰ πεπαρμένος ᾐώρηται.</TextUnit>
    <TextUnit id="804" loc="2.267">αὐτὰρ ὁ παντοίῃσι περιπληθὴς ὀδύνῃσι</TextUnit>
    <TextUnit id="805" loc="2.268">πρῶτα μὲν ἐκφυγέειν ἐθέλει κραιπνοῖσι πόδεσσιν,</TextUnit>
    <TextUnit id="806" loc="2.269">ἀλλ' οὐ κάρτος ἔχει: τοῖός μιν ἀθέσφατος ὄχλος</TextUnit>
    <TextUnit id="807" loc="2.270">αἰόλος ἀμφιέπει δυσπαίπαλος ἑρπηστήρων.</TextUnit>
    <TextUnit id="808" loc="2.271">δὴ τότε δὴ βαρύθων ἔστη κρατερῆς ὑπ' ἀνάγκης,</TextUnit>
    <TextUnit id="809" loc="2.272">δάπτει δὲ στομάτεσσιν ἀπείριτα δήϊα φῦλα</TextUnit>
    <TextUnit id="810" loc="2.273">βεβρυχὼς ὀδύνῃσιν: ἐπιστροφάδην δ' ἑκάτερθεν</TextUnit>
    <TextUnit id="811" loc="2.274">οὐδὲν ἀλευόμενον γένος ἑρπετόεν κεραΐζει.</TextUnit>
    <TextUnit id="812" loc="2.275">κεῖνοι δ' οὐ μεθιᾶσι, διολλύμενοι δὲ μένουσιν,</TextUnit>
    <TextUnit id="813" loc="2.276">ἄτροπον ἦτορ ἔχοντες ἀναιδείῃσι νόοιο:</TextUnit>
    <TextUnit id="814" loc="2.277">καὶ τοὺς μὲν γενύεσσι διέσχισε, τοὺς δὲ πόδεοσι</TextUnit>
    <TextUnit id="815" loc="2.278">καὶ χηλῇσιν ὄλεσσε, ῥέει δ' ἐπὶ γαῖαν ἀτέρμων</TextUnit>
    <TextUnit id="816" loc="2.279">ἰχὼρ αἱματόεις ὀφίων ἄπο: γυῖα δὲ θηρῶν</TextUnit>
    <TextUnit id="817" loc="2.280">ἅψεά θ' ἡμίβρωτα κατὰ χθονὸς ἀσπαίρουσιν:</TextUnit>
    <TextUnit id="818" loc="2.281">ἄλλα δ' ἐνὶ πλευρῇς θλίβει πάλιν ἡμιδάϊκτα:</TextUnit>
    <TextUnit id="819" loc="2.282">καὶ φθίμενοι γὰρ ἔχουσιν ἔτι κρατεροῖσιν ὀδοῦσι,</TextUnit>
    <TextUnit id="820" loc="2.283">ῥινῷ δ' ἐμπεφυῶτα καρήατα μοῦνα μέμυκεν.</TextUnit>
    <TextUnit id="821" loc="2.284">αὐτὰρ ὁ γινώσκων θεόθεν τόπερ ἔλλαχε δῶρον,</TextUnit>
    <TextUnit id="822" loc="2.285">πάντῃ μαστεύει δνοφερὸν ποταμοῖο ῥέεθρον:</TextUnit>
    <TextUnit id="823" loc="2.286">κεῖθεν καρκινάδας δὲ φίλαις γενύεσσι δαμάσσας</TextUnit>
    <TextUnit id="824" loc="2.287">φάρμακον αὐτοδίδακτον ἔχει πολυπήμονος ἄτης:</TextUnit>
    <TextUnit id="825" loc="2.288">αἶψα δὲ πικράων μὲν ἐπὶ χθόνα λείψανα θηρῶν</TextUnit>
    <TextUnit id="826" loc="2.289">ἐξέπεσεν ῥινοῖο παραὶ πόδας αὐτοκύλιστα,</TextUnit>
    <TextUnit id="827" loc="2.290">ὠτειλαὶ δ' ἑκάτερθεν ἐπιμύουσιν ὀδόντων.</TextUnit>
    <TextUnit id="828" loc="2.291">ζώει δ' αὖτ' ἔλαφος δηρὸν χρόνον: ἀτρεκέως δὲ</TextUnit>
    <TextUnit id="829" loc="2.292">ἀνθρώπων γενεή μιν ἐφήμισε τετρακόρωνον.</TextUnit>
    <TextUnit id="830" loc="2.293">ἄλλους δ' αὖ καλέουσι βροτοὶ πάλιν εὐρυκέρωτας:</TextUnit>
    <TextUnit id="831" loc="2.294">πάντ' ἔλαφοι τελέθουσι, φύσιν κεράων δ' ἐφύπερθεν,</TextUnit>
    <TextUnit id="832" loc="2.295">οἵην τοὔνομα θηρσὶ κατηγορέει, φορέουσι.</TextUnit>
    <TextUnit id="833" loc="2.296">τοὺς δ' ἄρα κικλήσκουσιν ἐνὶ ξυλόχοισιν ἰόρκους:</TextUnit>
    <TextUnit id="834" loc="2.297">κἀκείνοις ἐλάφοιο δέμας, ῥινὸν δ' ἐπὶ νώτῳ</TextUnit>
    <TextUnit id="835" loc="2.298">στικτὸν ἅπαντα φέρουσι παναίολον, οἶά τε θηρῶν</TextUnit>
    <TextUnit id="836" loc="2.299">πορδαλίων σφραγῖδες ἐπὶ χροῒ μαρμαίρουσι.</TextUnit>
    <TextUnit id="837" loc="2.300">Βούβαλος αὖτε πέλει μείων δέμας εὐρυκέρωτος,</TextUnit>
    <TextUnit id="838" loc="2.301">μείων εὐρυκέρωτος, ἀτὰρ δόρκου μέγ' ἀρείων:</TextUnit>
    <TextUnit id="839" loc="2.302">ὄμμασιν αἰγλήεις, ἐρατὸς χρόα, φαιδρὸς ἰδέσθαι:</TextUnit>
    <TextUnit id="840" loc="2.303">καὶ κεράων ὀρθαὶ μὲν ἀπὸ κρατὸς πεφύασιν</TextUnit>
    <TextUnit id="841" loc="2.304">ἀκρέμονες προτενεῖς, ὑψοῦ δ' αὖθις ποτὶ νῶτον</TextUnit>
    <TextUnit id="842" loc="2.305">ἄψορρον νεύουσι παλιγνάμπτοισιν ἀκωκαῖς.</TextUnit>
    <TextUnit id="843" loc="2.306">ἔξοχα δ' αὖ τόδε φῦλον ἑὸν δόμον ἀμφαγαπάζει</TextUnit>
    <TextUnit id="844" loc="2.307">ἠθαλέας τ' εὐνὰς φίλιόν τε νάπεσσι μέλαθρον:</TextUnit>
    <TextUnit id="845" loc="2.308">εἰ δέ τέ μιν στρεπτῇσι πεδήσαντες βροχίδεσσιν</TextUnit>
    <TextUnit id="846" loc="2.309">ἀγρευτῆρες ἄγοιεν ἐπ' ἄλλους αὐτίκα χώρους,</TextUnit>
    <TextUnit id="847" loc="2.310">τηλόθι δ' ἐν βήσσῃσιν ἐλεύθερον αὖθι λίποιεν,</TextUnit>
    <TextUnit id="848" loc="2.311">ῥεῖα ποτὶ γλυκερὸν δόμον ἤλυθεν, ᾗχι ναίεσκεν,</TextUnit>
    <TextUnit id="849" loc="2.312">οὐδ' ἔτλη ξεῖνός τις ἐπ' ἀλλοδαποῖσιν ἀλᾶσθαι.</TextUnit>
    <TextUnit id="850" loc="2.313">οὐκ ἄρα τοι μούνοισι φίλη πάτρη μερόπεσσι,</TextUnit>
    <TextUnit id="851" loc="2.314">καὶ βαλίων δὲ πόθος τις ἐνέστακται φρεσὶ θηρῶν.</TextUnit>
    <TextUnit id="852" loc="2.315">ναὶ μὴν ὠκυτάτων δόρκων ἀρίδηλα γένεθλα</TextUnit>
    <TextUnit id="853" loc="2.316">μορφήν τ' ἴδμεν ἅπαντες ὁμῶς μέγεθός τε καὶ ἀλκήν.</TextUnit>
    <TextUnit id="854" loc="2.317">πέρδικες θοῦροι δὲ πυρώπεες, αἰολόδειροι,</TextUnit>
    <TextUnit id="855" loc="2.318">δόρκοισιν φιλίην παρὰ τέμπεσιν ἐσπείσαντο,</TextUnit>
    <TextUnit id="856" loc="2.319">ἠθαλέοι τε πέλουσι καὶ ἀλλήλοισιν ὅμαυλοι,</TextUnit>
    <TextUnit id="857" loc="2.320">εὐνάς τ' ἐγγὺς ἔχουσι, καὶ οὐκ ἀπάνευθε νέμονται.</TextUnit>
    <TextUnit id="858" loc="2.321">ἦ μάλα δὴ μετόπισθεν ἑταιρείης τάχα πικρῆς</TextUnit>
    <TextUnit id="859" loc="2.322">καὶ φιλίης ἀπέλαυσαν ἀμειδέος, ὁππότε φῶτες</TextUnit>
    <TextUnit id="860" loc="2.323">κερδαλέοι δειλοῖσιν ἐπίφρονα μητίσαιντο,</TextUnit>
    <TextUnit id="861" loc="2.324">πέρδικας δόρκοισι φίλοις ἀπατήλια θέντες,</TextUnit>
    <TextUnit id="862" loc="2.325">ἔμπαλι δ' αὖ δόρκους ἑτάροις ἴσα περδίκεσσιν.</TextUnit>
    <TextUnit id="863" loc="2.326">αἰγῶν δ' αὖτε πέλει προβάτων τε πανάγρια φῦλα</TextUnit>
    <TextUnit id="864" loc="2.327">οὐ πολλὸν τούτων ὀΐων λασίων τε χιμαιρῶν</TextUnit>
    <TextUnit id="865" loc="2.328">μείζονες, ἀλλὰ θέειν κραιπνοὶ σθεναροί τε μάχεσθαι,</TextUnit>
    <TextUnit id="866" loc="2.329">στρεπτοῖσιν κεφαλῆφι κορυσσόμενοι κεράεσσι.</TextUnit>
    <TextUnit id="867" loc="2.330">κάρτος δ' αὖτ' ὀΐεσσιν ἐν ἀργαλέοισι μετώποις:</TextUnit>
    <TextUnit id="868" loc="2.331">πολλάκι δ' ὁρμηθέντες ἐνὶ ξυλόχοισιν ἔθηκαν</TextUnit>
    <TextUnit id="869" loc="2.332">καὶ σύας αἰθυκτῆρας ἐπὶ χθονὸς ἀσπαίροντας.</TextUnit>
    <TextUnit id="870" loc="2.333">ἔστι δ' ὅτ' ἀλλήλοισιν ἐναντίον ἀΐξαντες</TextUnit>
    <TextUnit id="871" loc="2.334">μάρνανται: κρατερὸς δὲ πρὸς αἰθέρα δοῦπος ἱκάνει:</TextUnit>
    <TextUnit id="872" loc="2.335">οὐδέ τ' ἀλεύασθαι θέμις ἔπλετο δήϊον αὐτοῖς,</TextUnit>
    <TextUnit id="873" loc="2.336">νίκην δ' ἀλλήλοις φορέειν ἀτίνακτος ἀνάγκη</TextUnit>
    <TextUnit id="874" loc="2.337">ἠὲ νέκυν κεῖσθαι: τοῖον σφίσι νεῖκος ὄρωρεν.</TextUnit>
    <TextUnit id="875" loc="2.338">Αἰγάγροις δέ τίς ἐστι δι' αὐτῶν αὐλὸς ὀδόντων</TextUnit>
    <TextUnit id="876" loc="2.339">λεπταλέος πνοιῆς, κεράων μέσον, ἔνθεν ἔπειτα</TextUnit>
    <TextUnit id="877" loc="2.340">αὐτὴν ἐς κραδίην καὶ πνεύμονας εὐθὺς ἱκάνει:</TextUnit>
    <TextUnit id="878" loc="2.341">εἰ δέ τις αἰγάγρου κηρόν κέρασιν περιχεύοι,</TextUnit>
    <TextUnit id="879" loc="2.342">ζωῆς ἐξέκλεισεν ὁδοὺς πνοιῆς τε διαύλους.</TextUnit>
    <TextUnit id="880" loc="2.343">ἔξοχα δ' αὖ μήτηρ ἀταλοὺς ἔτι νηπιάχοντας</TextUnit>
    <TextUnit id="881" loc="2.344">οὓς παῖδας κομέει: γήρᾳ δ' ἔνι μητέρα παῖδες.</TextUnit>
    <TextUnit id="882" loc="2.345">ὡς δὲ βροτοὶ γενέτην πεπεδημένον ἀργαλέοισι</TextUnit>
    <TextUnit id="883" loc="2.346">γήραος ἐν δεσμοῖσι, πόδας βαρύν, ἅψεα ῥικνόν,</TextUnit>
    <TextUnit id="884" loc="2.347">ἀβληχρὸν παλάμας, τρομερὸν δέμας, ὄψιν ἀμαυρόν,</TextUnit>
    <TextUnit id="885" loc="2.348">ἀμφαγαπαζόμενοι περὶ δὴ περὶ πάμπαν ἔχουσι,</TextUnit>
    <TextUnit id="886" loc="2.349">τινύμενοι κομιδὴν παιδοτροφίης ἀλεγεινῆς:</TextUnit>
    <TextUnit id="887" loc="2.350">ὣς αἰγῶν κοῦροι φιλίους κομέουσι τοκῆας</TextUnit>
    <TextUnit id="888" loc="2.351">γηραλέους, ὅτε δεσμὰ πολύστονα γυῖα πεδήσῃ:</TextUnit>
    <TextUnit id="889" loc="2.352">βρώμην μέν τ' ὀρέγοὺσιν ἐΰδροσον ἀνθεμόεσσαν,</TextUnit>
    <TextUnit id="890" loc="2.353">δρεψάμενοι στομάτεσσι: ποτὸν δ' ἄρα χείλεσιν ἄκροις</TextUnit>
    <TextUnit id="891" loc="2.354">ἐκ ποταμοῦ φορέουσιν ἀφυσσάμενοι μέλαν ὕδωρ:</TextUnit>
    <TextUnit id="892" loc="2.355">γλώσσῃ δ' ἀμφιέποντες ὅλον χρόα φαιδρύνουσιν.</TextUnit>
    <TextUnit id="893" loc="2.356">εἰ δέ νύ τοι βροχίδεσσι μόνην γενέτειραν ἀείραις,</TextUnit>
    <TextUnit id="894" loc="2.357">αὐτίκα καὶ παλάμηφιν ἕλοις νεοθηλέας ἀμνούς:</TextUnit>
    <TextUnit id="895" loc="2.358">τὴν μὲν γὰρ δοκέοις παῖδας μύθοισι δίεσθαι,</TextUnit>
    <TextUnit id="896" loc="2.359">λισσομένην τοίοισιν ἀπόπροθι μηκηθμοῖσι:</TextUnit>
    <TextUnit id="897" loc="2.360">φεύγετέ μοι, φίλα τέκνα, δυσαντέας ἀγρευτῆρας,</TextUnit>
    <TextUnit id="898" loc="2.361">μή με λυγρὴν δμηθέντες ἀμήτορα μητέρα θῆτε.</TextUnit>
    <TextUnit id="899" loc="2.362">τοῖα φάμεν δοκέοις: τοὺς δ' ἑσταότας προπάροιθε</TextUnit>
    <TextUnit id="900" loc="2.363">πρῶτα μὲν ἀείδειν στονόεν μέλος ἀμφὶ τεκούσῃ,</TextUnit>
    <TextUnit id="901" loc="2.364">αὐτὰρ ἔπειτ' ἐνέπειν φαίης μεροπήϊον ἠχήν,</TextUnit>
    <TextUnit id="902" loc="2.365">ῥηξαμένους βληχήν, στομάτων τ' ἄπο τοῖον ἀϋτεῖν,</TextUnit>
    <TextUnit id="903" loc="2.366">φθεγγομένοις ἰκέλους καὶ λισσομένοισιν ὁμοίους:</TextUnit>
    <TextUnit id="904" loc="2.367">πρός σε Διὸς λιτόμεσθα, πρὸς αὐτῆς ̓Ιοχεαίρης,</TextUnit>
    <TextUnit id="905" loc="2.368">λύσεο μητέρα μοι φιλίην, τά δ' ἄποινα δέδεξο,</TextUnit>
    <TextUnit id="906" loc="2.369">ὅσσα φέρειν δυνάμεσθα λυγροὶ περὶ μητέρι δειλῇ,</TextUnit>
    <TextUnit id="907" loc="2.370">ἡμέας αἰνομόρους: γνάμψον τεὸν ἄγριον ἦτορ</TextUnit>
    <TextUnit id="908" loc="2.371">αἰδόμενος μακάρων τε θέμιν γενέταό τε γῆρας,</TextUnit>
    <TextUnit id="909" loc="2.372">εἴ ῥά νύ τοι γενέτης λιπαρὸν κατὰ δῶμα λέλειπται.</TextUnit>
    <TextUnit id="910" loc="2.373">τοῖά τις ἂν δόξειε λιταζομένους ἀγορεύειν.</TextUnit>
    <TextUnit id="911" loc="2.374">ἀλλ' ὅτε τευ κραδίην παναμείλιχον ἀθρήσωσιν,</TextUnit>
    <TextUnit id="912" loc="2.375">αἰδὼς ὦ πόσση, πόσσος πόθος ἐστὶ τοκήων,</TextUnit>
    <TextUnit id="913" loc="2.376">αὐτόδετοι βαίνουσι καὶ αὐτόμολοι περόωσι.</TextUnit>
    <TextUnit id="914" loc="2.377">εἰσὶ δ' ὄϊς ξανθοὶ πυμάτης ἐνὶ τέρμασι Κρήτης,</TextUnit>
    <TextUnit id="915" loc="2.378">ἐν χθαμαλῇ γαίῃ Γορτυνίδι, τετρακέρωτες:</TextUnit>
    <TextUnit id="916" loc="2.379">λάχνη πορφυρόεσσα δ' ἐπὶ χροὸς ἐστεφάνωται</TextUnit>
    <TextUnit id="917" loc="2.380">πολλή τ' οὐκ ἁπαλή τε: τάχ' αἰγὸς ἂν ἀντιφερίζοι</TextUnit>
    <TextUnit id="918" loc="2.381">τρηχυτάτῃ χαίτῃ δυσπαίπαλος, οὐκ ὀΐεσσι.</TextUnit>
    <TextUnit id="919" loc="2.382">τοίην που καὶ σοῦβος ἔχει ξανθωπὸν ἰδέσθαι</TextUnit>
    <TextUnit id="920" loc="2.383">χροιὴν μαρμαίρων, ἀτὰρ οὐκ ἔτι λαχνήεσσαν,</TextUnit>
    <TextUnit id="921" loc="2.384">οὐδὲ πάλιν πισύρεσσιν ἀρηραμένην κεράεσσιν,</TextUnit>
    <TextUnit id="922" loc="2.385">ἀλλὰ δυσὶ κρατεροῖς ὑπὲρ εὐρυτάτοιο μετώπου.</TextUnit>
    <TextUnit id="923" loc="2.386">ἀμφίβιος καὶ σοῦβος, ἐπεὶ κἀκεῖνος ὁδεύει:</TextUnit>
    <TextUnit id="924" loc="2.387">ὁππότε γὰρ ποτὶ βυσσὸν ἴῃ θοὰ κύματα τέμνων,</TextUnit>
    <TextUnit id="925" loc="2.388">δὴ τότε πουλὺς ὅμιλος ὁμαρτῇ ποντοπορεύων</TextUnit>
    <TextUnit id="926" loc="2.389">ἰχθυόεις ἕπεται, κατὰ δ' ἅψεα λιχμάζονται,</TextUnit>
    <TextUnit id="927" loc="2.390">τερπόμενοι κερόεντι φίλῳ, τερενόχροϊ σούβῳ.</TextUnit>
    <TextUnit id="928" loc="2.391">ἔξοχα δ' αὖ φάγροι τε καὶ οὐτιδανοὶ μελάνουροι</TextUnit>
    <TextUnit id="929" loc="2.392">καὶ ῥαφίδες τρίγλαι τε καὶ ἀστακοὶ ἀμφὶς ἕπονται.</TextUnit>
    <TextUnit id="930" loc="2.393">θάμβος ἔφυ τόδε, θάμβος ἀθέσφατον, ὁππότε θῆρας</TextUnit>
    <TextUnit id="931" loc="2.394">ἀλλοδαποὶ τείρουσι πόθοι καὶ ὑπείροχα φίλτρα.</TextUnit>
    <TextUnit id="932" loc="2.395">οὐ γὰρ ἐπ' ἀλλήλοισι μόνον φιλότητος ἐΐσης</TextUnit>
    <TextUnit id="933" loc="2.396">θεσμὸν ἀναγκαῖον δῶκεν θεός, οὐδ' ὅσον αὐτῶν</TextUnit>
    <TextUnit id="934" loc="2.397">φῦλον ἀναλδήσκειν αἰειγενέος βιότοιο.</TextUnit>
    <TextUnit id="935" loc="2.398">θαῦμα μὲν οὖν κἀκεῖνο δαμήμεναι ἄφρονα φῦλα</TextUnit>
    <TextUnit id="936" loc="2.399">ἅμμασιν ἱμερτοῖς καὶ ὁμόγνια φίλτρα δαῆναι</TextUnit>
    <TextUnit id="937" loc="2.400">καὶ πόθον οὐ νοέοντα ἐν ἀλλήλοισι κεράσσαι,</TextUnit>
    <TextUnit id="938" loc="2.401">οἷάπερ ἀνθρώποισιν ἐπιφροσύνη τε νόος τε</TextUnit>
    <TextUnit id="939" loc="2.402">ὀφθαλμοὺς ἐπέτασσεν ἔρον θ' ὑπεδέξατο θυμῷ:</TextUnit>
    <TextUnit id="940" loc="2.403">ἀλλὰ καὶ ὀθνείοις ἐπεμήνατο ὑψόθι φίλτροις.</TextUnit>
    <TextUnit id="941" loc="2.404">οἷος μὲν πόθος ἐστὶν ἀριζήλοις ἐλάφοισι</TextUnit>
    <TextUnit id="942" loc="2.405">ἀτταγέων: ὅσσος δὲ τανυκραίροις ἐπὶ δόρκοις</TextUnit>
    <TextUnit id="943" loc="2.406">περδίκων: πῶς δ' αὖτε θοοῖς χαίρουσιν ἐφ' ἵπποις</TextUnit>
    <TextUnit id="944" loc="2.407">ὠτίδες, αἷσι τέθηλεν ἀεὶ λασιώτατον οὖας:</TextUnit>
    <TextUnit id="945" loc="2.408">ψιττακὸς αὖτε λύκος τε σὺν ἀλλήλοισι νέμονται:</TextUnit>
    <TextUnit id="946" loc="2.409">αἰεὶ γὰρ ποθέουσι λύκοι ποεσίχροον ὄρνιν.</TextUnit>
    <TextUnit id="947" loc="2.410">ὄβριμ' ̓́Ερως, πόσος ἐσσί, πόση σέθεν ἄπλετος ἀλκή,</TextUnit>
    <TextUnit id="948" loc="2.411">πόσσα νοεῖς, πόσα κοιρανέεις, πόσα δαῖμον, ἀθύρεισσ3</TextUnit>
    <TextUnit id="949" loc="2.412">γαῖα πέλει σταθερή, βελέεσσι δὲ σοῖσι δονεῖται:</TextUnit>
    <TextUnit id="950" loc="2.413">ἄστατος ἔπλετο πόντος, ἀτὰρ σύ γε καὶ τὸν ἔπηξας:</TextUnit>
    <TextUnit id="951" loc="2.414">ἦλθες ἐς αἰθέρα ἔδδεισεν δέ σε μακρὸς ̓́Ολυμπος:</TextUnit>
    <TextUnit id="952" loc="2.415">δειμαίνει δέ σε πάντα, καὶ οὐρανὸς εὐρὺς ὕπερθε</TextUnit>
    <TextUnit id="953" loc="2.416">γαίης ὅσσα τ' ἔνερθε καὶ ἔθνεα λυγρὰ καμόντων,</TextUnit>
    <TextUnit id="954" loc="2.417">οἳ Λήθης μέν ἄφυσσαν ὑπὸ στόμα νηπαθὲς ὕδωρ</TextUnit>
    <TextUnit id="955" loc="2.418">καὶ φύγον ἄλγεα πάντα, σὲ δ' εἰσέτι πεφρίκασι.</TextUnit>
    <TextUnit id="956" loc="2.419">σῷ δέ μένει καἰ τῆλε περᾷς, ὅσον οὔποτε λεύσσει</TextUnit>
    <TextUnit id="957" loc="2.420">ἠέλιος φαέθων: σῷ δ' αὖ πυρὶ καὶ φάος εἴκει</TextUnit>
    <TextUnit id="958" loc="2.421">δειμαῖνον, καὶ Ζηνὸς ὁμῶς εἴκουσι κεραυνοί.</TextUnit>
    <TextUnit id="959" loc="2.422">τοίους, ἄγριε δαῖμον, ἔχεις πυρόεντας ὀϊστούς,</TextUnit>
    <TextUnit id="960" loc="2.423">πευκεδανούς, μαλερούς, φθισόφρονας, οἰστρήεντας,</TextUnit>
    <TextUnit id="961" loc="2.424">τηκεδόνα πνείοντας, ἀναλθέας, οἷσι καὶ αὐτοὺς</TextUnit>
    <TextUnit id="962" loc="2.425">θῆρας ἀνεπτοίησας ἐπ' ἀζεύκτοισι πόθοισι.</TextUnit>
    <TextUnit id="963" loc="2.426">θάμβος, ὅταν κερόεσσαν ἀχαϊνέην πτερόεντες</TextUnit>
    <TextUnit id="964" loc="2.427">ἀτταγέες νώτοισιν ἐπὶ στικτοῖσι θορόντες</TextUnit>
    <TextUnit id="965" loc="2.428">ἢ δόρκοις πέρδικες ἐπὶ πτερὰ πυκνὰ βαλόντες</TextUnit>
    <TextUnit id="966" loc="2.429">ἱδρῶ ἀποψύχωσι, παρηγορέωσί τε θυμὸν</TextUnit>
    <TextUnit id="967" loc="2.430">καύματος ἀζαλέοιο, λατυσσόμενοι πτερύγεσσιν:</TextUnit>
    <TextUnit id="968" loc="2.431">ἢ ὁπότε προπάροιθεν ἴῃ καναχήποδος ἵππου</TextUnit>
    <TextUnit id="969" loc="2.432">ὠτίς ὀλισθαίνουσα δι' ἠέρος ἱμερόεσσα,</TextUnit>
    <TextUnit id="970" loc="2.433">σαργοὶ δ' αἰπολίοισιν ἐπέχραον: ἀμφὶ δέ σούβῳ</TextUnit>
    <TextUnit id="971" loc="2.434">φῦλον ἅπαν νεπόδων τὸ πολύπλανον ἐπτοίηται,</TextUnit>
    <TextUnit id="972" loc="2.435">ἕσπονται δ' ἅμα πάντες, ὅτ' ἄγρια κύματα τέμνει,</TextUnit>
    <TextUnit id="973" loc="2.436">στείνονταί θ' ἑκάτερθε γεγηθότες, ἀμφὶ δὲ πόντος</TextUnit>
    <TextUnit id="974" loc="2.437">ἀφριάᾳ λευκῇσι τινασσόμενος πτερύγεσσιν:</TextUnit>
    <TextUnit id="975" loc="2.438">αὐτὰρ ὅ γ' οὐκ ἀλέγων ξείνης φιλίης πανάθεσμος,</TextUnit>
    <TextUnit id="976" loc="2.439">εἰναλίους ἑτάρους δάπτει στομάτεσσι δαφοινοῖς</TextUnit>
    <TextUnit id="977" loc="2.440">δαινύμενος: τοὶ δ' αἶσαν ἐν ὀφθαλμοῖσιν ὁρῶντες,</TextUnit>
    <TextUnit id="978" loc="2.441">οὐδ' ὣς ἐχθαίρουσι καὶ οὐ λείπουσι φονῆα.</TextUnit>
    <TextUnit id="979" loc="2.442">σοῦβε τάλαν, κακοεργέ, καὶ αὐτῷ σοὶ μετόπισθε</TextUnit>
    <TextUnit id="980" loc="2.443">πόντιον ἀγρευτῆρες ἐπαρτυνέουσιν ὄλεθρον</TextUnit>
    <TextUnit id="981" loc="2.444">καὶ δολερῷ περ ἐόντι καὶ ἰχθυφόνῳ τελέθοντι.</TextUnit>
    <TextUnit id="982" loc="2.445">ἔστι δέ τις δρυμοῖσι παρέστιος ὀξύκερως θήρ,</TextUnit>
    <TextUnit id="983" loc="2.446">ἀγριόθυμος ὄρυξ, κρυερὸς θήρεσσι μάλιστα:</TextUnit>
    <TextUnit id="984" loc="2.447">τοῦ δ' ἤτοι χροιὴ μὲν ἅτ' εἰαρινοῖο γάλακτος,</TextUnit>
    <TextUnit id="985" loc="2.448">μούναις ἀμφὶ πρόσωπα μελαινομένῃσι παρειαῖς:</TextUnit>
    <TextUnit id="986" loc="2.449">διπλὰ δέ οἱ μετόπισθε μετάφρενα πίονα δημῷ:</TextUnit>
    <TextUnit id="987" loc="2.450">ὀξεῖαι κεράων δὲ μετήοροι ἀντέλλουσιν</TextUnit>
    <TextUnit id="988" loc="2.451">αἰχμαὶ πευκεδαναί, μελανόχροον εἶδος ἔχουσαι,</TextUnit>
    <TextUnit id="989" loc="2.452">καὶ χαλκοῦ θηκτοῖο σιδήρου τε κρυεροῖο</TextUnit>
    <TextUnit id="990" loc="2.453">πέτρου τ' ὀκριόεντος ἀρειότεραι πεφύασιν:</TextUnit>
    <TextUnit id="991" loc="2.454">ἰοφόρον κείνοις δὲ φύσιν κεράεσσι λέγουσι.</TextUnit>
    <TextUnit id="992" loc="2.455">θυμὸς δ' αὖτ' ὀρύγεσσιν ὑπερφίαλος καὶ ἀπηνής:</TextUnit>
    <TextUnit id="993" loc="2.456">οὔτε γὰρ εὐρίνοιο κυνὸς τρομέουσιν ὕλαγμα,</TextUnit>
    <TextUnit id="994" loc="2.457">οὐ συὸς ἀγραύλοιο παρὰ σκοπέλοισι φρύαγμα,</TextUnit>
    <TextUnit id="995" loc="2.458">οὐδέ μὲν οὐ ταύρου κρατερὸν μύκημα φέβονται,</TextUnit>
    <TextUnit id="996" loc="2.459">πορδαλίων δ' οὐ γῆρυν ἀμειδέα πεφρίκασιν,</TextUnit>
    <TextUnit id="997" loc="2.460">οὐδ' αὐτοῦ φεύγουσι μέγα βρύχημα λέοντος,</TextUnit>
    <TextUnit id="998" loc="2.461">οὐδὲ βροτῶν ἀλέγουσιν ἀναιδείῃσι νόοιο:</TextUnit>
    <TextUnit id="999" loc="2.462">πολλάκι δ' ἐν κνημοῖσιν ἀπέφθιτο καρτερὸς ἀνὴρ</TextUnit>
    <TextUnit id="1000" loc="2.463">θηρητὴρ ὀρύγεσσι δαφοινοῖς ἀντιβολήσας.</TextUnit>
    <TextUnit id="1001" loc="2.464">ὁππότε δ' ἀθρήσειεν ὄρυξ κρατερόφρονα θῆρα,</TextUnit>
    <TextUnit id="1002" loc="2.465">ἢ σῦν χαυλιόδοντ' ἢ καρχαρόδοντα λέοντα</TextUnit>
    <TextUnit id="1003" loc="2.466">ἢ κρυερῶν ἄρκτων ὀλοὸν θράσος, αὐτίκ' ἄρ' αἴῃ</TextUnit>
    <TextUnit id="1004" loc="2.467">νευστάζων κεφαλήν τε μέτωπά τε πάμπαν ἐρείδει</TextUnit>
    <TextUnit id="1005" loc="2.468">τεινάμενος, πήξας τε παρὰ χθονὶ πικρὰ βέλεμνα</TextUnit>
    <TextUnit id="1006" loc="2.469">ἐσσύμενον μίμνει, τὸν δ' ὤλεσε πρῶτος ἐναίρων.</TextUnit>
    <TextUnit id="1007" loc="2.470">δόχμια γὰρ κλίνας βαιὸν κερόεντα μέτωπα,</TextUnit>
    <TextUnit id="1008" loc="2.471">τεύχεσιν ὀξυτέροις δεδοκημένος ἔμπεσε θηρί:</TextUnit>
    <TextUnit id="1009" loc="2.472">αὐτὰρ ὅ γ' οὐκ ἀλέγει, κατὰ δ' ἄσχετον ἰθὺς ὀρούει,</TextUnit>
    <TextUnit id="1010" loc="2.473">ὀξέσι πεφρικώς συνερειδόμενος σκολόπεσσιν.</TextUnit>
    <TextUnit id="1011" loc="2.474">ὡς δ' ὅτ' ἐνὶ ξυλόχοισιν ἐπεσσυμένοιο λέοντος,</TextUnit>
    <TextUnit id="1012" loc="2.475">̓Αρτέμιδος δώροισι κεκασμένος ἄλκιμος ἀνήρ,</TextUnit>
    <TextUnit id="1013" loc="2.476">αἰχμὴν ἀστράπτουσαν ἔχων κρατερῇς παλάμῃσιν,</TextUnit>
    <TextUnit id="1014" loc="2.477">εὖ διαβὰς μίμνῃ, τὸν δ' ἄγρια θυμαίνοντα</TextUnit>
    <TextUnit id="1015" loc="2.478">δέξηται προβλῆτα φέρων ἀμφήκεα χαλκόν:</TextUnit>
    <TextUnit id="1016" loc="2.479">ὣς ὄρυγες μίμνουσιν ἐπεσσυμένους τότε θῆρας,</TextUnit>
    <TextUnit id="1017" loc="2.480">αὐτοφόνους σφετέρῃσιν ἀτασθαλίῃσι δαμέντας:</TextUnit>
    <TextUnit id="1018" loc="2.481">ῥεῖα γὰρ έν στέρνοισιν ὀλισθαίνουσιν ἀκωκαί:</TextUnit>
    <TextUnit id="1019" loc="2.482">πολλόν δ' αἷμα κελαινὸν ἀπ' ὠτειλῶν ἑκάτερθεν</TextUnit>
    <TextUnit id="1020" loc="2.483">ἐκχύμενον γλώσσῃσιν ἑὸν τάχα λιχμάζουσιν:</TextUnit>
    <TextUnit id="1021" loc="2.484">οὐδὲ μὲν ἐκφυγέειν οὐδ' ἱεμένοισι πάρεστιν:</TextUnit>
    <TextUnit id="1022" loc="2.485">ἀλλήλους δ' ὀλέκουσιν ἀμοιβαίοισι φόνοισι.</TextUnit>
    <TextUnit id="1023" loc="2.486">καί κέ τις ἀγρονόμων ἤ βουκόλος ἤ τις ἀροτρεύς,</TextUnit>
    <TextUnit id="1024" loc="2.487">ἀμφιδύμοις νεκύεσσι παραὶ ποσὶν ἀντιβολήσας,</TextUnit>
    <TextUnit id="1025" loc="2.488">ἄγρην εὐάντητον ἔχει μεγαθαμβέϊ θυμῷ.</TextUnit>
    <TextUnit id="1026" loc="2.489">ἑξείης ἐνὶ θηρσὶ κερατοφόροισι γένεθλα</TextUnit>
    <TextUnit id="1027" loc="2.490">ἀείδειν ἐπέοικεν ἀπειρεσίων ἐλεφάντων:</TextUnit>
    <TextUnit id="1028" loc="2.491">κεῖνα γὰρ ἐν γενύεσσιν ὑπέρβια τεύχεα δοιά,</TextUnit>
    <TextUnit id="1029" loc="2.492">εἴκελα χαυλιόδουσιν ἐπ' οὐρανὸν ἀντέλλοντα,</TextUnit>
    <TextUnit id="1030" loc="2.493">ἄλλοι μὲν πλήθους ὀλοοὺς ἐνέπουσιν ὀδόντας</TextUnit>
    <TextUnit id="1031" loc="2.494">πλαζόμενοι, νῶϊν δὲ κεράατα μυθήσασθαι</TextUnit>
    <TextUnit id="1032" loc="2.495">εὔαδεν: ὧδε γὰρ ἄμμι φύσις κεράων ἀγορεύει.</TextUnit>
    <TextUnit id="1033" loc="2.496">σήματα δ' οὐκ ἀΐδηλα διακριδὰ τεκμήρασθαι:</TextUnit>
    <TextUnit id="1034" loc="2.497">θηρσὶ γὰρ ἐκφύσιες γενύων ἀπὸ τῶν ἐφύπερθεν</TextUnit>
    <TextUnit id="1035" loc="2.498">ὅσσαι μὲν κερόεσσαι ἀνωφερὲς ἀΐσσουσιν:</TextUnit>
    <TextUnit id="1036" loc="2.499">εἰ δὲ κάτω νεύοιεν, ἀτεχνῶς εἰσὶν ὀδόντες.</TextUnit>
    <TextUnit id="1037" loc="2.500">κείνοισιν δὲ διπλοῖς ἐλεφαντείοις κεράεσσι</TextUnit>
    <TextUnit id="1038" loc="2.501">ῥίζαι μὲν πρώτιστον ἀπὸ κρατὸς πεφύασιν</TextUnit>
    <TextUnit id="1039" loc="2.502">ἐκ μεγάλου μεγάλαι, φηρῶν ἅτε: νέρθε δ' ἔπειτα</TextUnit>
    <TextUnit id="1040" loc="2.503">κρυπτόμεναι ῥινοῖσιν ὁμιλοῦσαι κροτάφοισιν</TextUnit>
    <TextUnit id="1041" loc="2.504">ἐς γένυν ὠθεῦνται: γενύων δ' ἀπογυμνωθεῖσαι</TextUnit>
    <TextUnit id="1042" loc="2.505">ψευδέα τοῖς πολλοῖσι δόκησιν ὄπασσαν ὀδόντων.</TextUnit>
    <TextUnit id="1043" loc="2.506">ναὶ μὴν ἄλλο βροτοῖσιν ἀριφραδὲς ἔπλετο σῆμα:</TextUnit>
    <TextUnit id="1044" loc="2.507">πάντες γὰρ θήρεσσιν ἀκαμπέες εἰσὶν ὀδόντες,</TextUnit>
    <TextUnit id="1045" loc="2.508">οὐδέ τέχναις εἴκουσιν, ἀμείλικτοι δὲ μένουσι:</TextUnit>
    <TextUnit id="1046" loc="2.509">τοὺς σοφίῃ τεῦξαι κεραοξόος ἤν ἐθέλῃσιν</TextUnit>
    <TextUnit id="1047" loc="2.510">εὐρέας, ἀντιλέγουσιν ἀπηλεγές: ἢν δὲ βιῶνται,</TextUnit>
    <TextUnit id="1048" loc="2.511">ἄγνυνται καυληδὸν ἀπειθέες: ἐκ δὲ κεράων</TextUnit>
    <TextUnit id="1049" loc="2.512">τόξα τε κυκλοτερῆ καὶ μυρία τεύχεται ἔργα:</TextUnit>
    <TextUnit id="1050" loc="2.513">ὣς δὲ κεράατα κεῖνα, τά τοι καλέουσιν ὀδόντας,</TextUnit>
    <TextUnit id="1051" loc="2.514">γνάμπτειν εὐρύνειν τ' ἐλεφαντοτόμοις ὑποείκει.</TextUnit>
    <TextUnit id="1052" loc="2.515">θηρσὶ δέ τοι μέγεθος μὲν ὅσον μήπω κατὰ γαίης</TextUnit>
    <TextUnit id="1053" loc="2.516">ἄλλος θὴρ φορέει: φαίης κεν ἰδών ἐλέφαντα</TextUnit>
    <TextUnit id="1054" loc="2.517">ἢ κορυφὴν ὄρεος παναπείριτον ἢ νέφος αἰνὸν</TextUnit>
    <TextUnit id="1055" loc="2.518">χεῖμα φέρον δειλοῖσι βροτῶν ἐπὶ χέρσον ὁδεύειν.</TextUnit>
    <TextUnit id="1056" loc="2.519">ἴφθιμον δὲ κάρηνον ἐπ' οὔασι βαιοτέροισι,</TextUnit>
    <TextUnit id="1057" loc="2.520">κοίλοισι, ξεστοῖς: ἀτὰρ ὀφθαλμοὶ τελέθουσι</TextUnit>
    <TextUnit id="1058" loc="2.521">μείονες ἢ κατ' ἐκεῖνο δέμας, μεγάλοι περ ἐόντες.</TextUnit>
    <TextUnit id="1059" loc="2.522">τῶν δ' ἤτοι μεσσηγὺς ὑπεκπροθέει μεγάλη ῥίς,</TextUnit>
    <TextUnit id="1060" loc="2.523">λεπτή τε σκολιή τε, προβοσκίδα τὴν καλέουσι.</TextUnit>
    <TextUnit id="1061" loc="2.524">κείνη θηρὸς ἔφυ παλάμη: κείνῃ τὰ θέλουσι</TextUnit>
    <TextUnit id="1062" loc="2.525">ῥηϊδίως ἔρδουσι. ποδῶν γε μὲν οὐκ ἴσα μέτρα:</TextUnit>
    <TextUnit id="1063" loc="2.526">ὑψόθι γὰρ οἱ πρόσθε πολὺ πλέον ἀείρονται.</TextUnit>
    <TextUnit id="1064" loc="2.527">ῥινὸς δ' αὖτε δέμας δυσπαίπαλος ἀμφιβέβηκεν,</TextUnit>
    <TextUnit id="1065" loc="2.528">ἄσχιστος κρατερός τε, τὸν οὔ κε μάλ' οὐδὲ κραταιὸς</TextUnit>
    <TextUnit id="1066" loc="2.529">θηκτὸς πανδαμάτωρ τε διατμήξειε σίδηρος.</TextUnit>
    <TextUnit id="1067" loc="2.530">θυμὸς ἀπειρέσιος πέλεται κατὰ δάσκιον ὕλην</TextUnit>
    <TextUnit id="1068" loc="2.531">ἄγριος: ἐν δὲ βροτοῖς τιθασὸς μερόπεσσι τ' ἐνηής.</TextUnit>
    <TextUnit id="1069" loc="2.532">ἐν μὲν ἄρα χλοερῇσι πολυκνήμοισί τε βήσσαις</TextUnit>
    <TextUnit id="1070" loc="2.533">καὶ φηγοὺς κοτίνους τε καὶ ὑψικάρηνα γένεθλα</TextUnit>
    <TextUnit id="1071" loc="2.534">φοινίκων πρόρριζα κατὰ χθονὸς ἐξετάνυσσεν,</TextUnit>
    <TextUnit id="1072" loc="2.535">ἐγχρίμψας θηκτῇσιν ἀπειρεσίαις γενύεσσιν:</TextUnit>
    <TextUnit id="1073" loc="2.536">ὁππότε δ' ἐν μερόπων βριαρῇσι πέλει παλάμῃσι,</TextUnit>
    <TextUnit id="1074" loc="2.537">λήθετο μὲν θυμοῖο, λίπεν δέ μιν ἄγριον ἦτορ:</TextUnit>
    <TextUnit id="1075" loc="2.538">ἔτλη καὶ ζεύγλην καὶ χείλεσι δέκτο χαλινὰ</TextUnit>
    <TextUnit id="1076" loc="2.539">καὶ παῖδας νώτοισι φέρει σημάντορας ἔργων.</TextUnit>
    <TextUnit id="1077" loc="2.540">φήμη δ' ὡς ἐλέφαντες ἐπ' ἀλλήλοις λαλέουσι,</TextUnit>
    <TextUnit id="1078" loc="2.541">φθογγὴν ἐκ στομάτων μεροπηΐδα τονθρύζοντες:</TextUnit>
    <TextUnit id="1079" loc="2.542">ἀλλ' οὐ πᾶσιν ἀκουστὸς ἔφυ θήρειος ἀϋτή,</TextUnit>
    <TextUnit id="1080" loc="2.543">κεῖνοι δ' εἰσαΐουσι μόνον τιθασεύτορες ἄνδρες.</TextUnit>
    <TextUnit id="1081" loc="2.544">θαῦμα δὲ καὶ τόδ' ἄκουσα, κραταιοτάτους ἐλέφαντας</TextUnit>
    <TextUnit id="1082" loc="2.545">μαντικὸν ἐν στήθεσσιν ἔχειν κέαρ, ἀμφὶ δὲ θυμῷ</TextUnit>
    <TextUnit id="1083" loc="2.546">γινώσκειν σφετέροιο μόρου παρεοῦσαν ἀνάγκην.</TextUnit>
    <TextUnit id="1084" loc="2.547">οὐκ ἄρα τοι μούνοισιν ἐν ὀρνίθεσσιν ἔασι</TextUnit>
    <TextUnit id="1085" loc="2.548">κύκνοι μαντιπόλοι γόον ὕστατον ἀείδοντες,</TextUnit>
    <TextUnit id="1086" loc="2.549">ἀλλὰ καὶ ἐν θήρεσσιν ἑὴν θανάτοιο τελευτὴν</TextUnit>
    <TextUnit id="1087" loc="2.550">φρασσάμενοι τόδε φῦλον ἰήλεμον ἐντύνουσι.</TextUnit>
    <TextUnit id="1088" loc="2.551">̔Ρινοκέρως δ' ὄρυγος μὲν ἔφυ δέμας αἰθυκτῆρος</TextUnit>
    <TextUnit id="1089" loc="2.552">οὐ πολλὸν μείζων, ὀλίγον δ' ὑπὲρ ἄκρια ῥινὸς</TextUnit>
    <TextUnit id="1090" loc="2.553">ἀντέλλει κέρας αἰνόν, ἀκαχμένον, ἄγριον ἆορ:</TextUnit>
    <TextUnit id="1091" loc="2.554">κείνῳ μὲν χαλκόν τε διατρήσειεν ὀρούσας,</TextUnit>
    <TextUnit id="1092" loc="2.555">οὐτήσας βριαρήν τε διατμήξειε χαράδρην.</TextUnit>
    <TextUnit id="1093" loc="2.556">κεῖνος καὶ σθεναρῷ περ ἐφορμηθεὶς ἐλέφαντι</TextUnit>
    <TextUnit id="1094" loc="2.557">πολλάκις ἐν κονίῃσι νέκυν τοιοῦτον ἔθηκεν.</TextUnit>
    <TextUnit id="1095" loc="2.558">ἠρέμα δὲ ξανθοῖς ἐπὶ καλλικόμοισι μετώποις</TextUnit>
    <TextUnit id="1096" loc="2.559">καὶ νώτῳ ῥαθάμιγγες ἐπήτριμα πορφύρουσι.</TextUnit>
    <TextUnit id="1097" loc="2.560">πάντες δ' ἄρρενές εἰσι καὶ οὔποτε θῆλυς ὁρᾶται:</TextUnit>
    <TextUnit id="1098" loc="2.561">καὶ πόθεν, οὐκ ἐδάην, φράζω δ' οὖν ὡς δεδάηκα,</TextUnit>
    <TextUnit id="1099" loc="2.562">εἴτ' οὖν ἐκ πέτρης ὀλοὸν τόδε φῦλον ἐπῆλθεν,</TextUnit>
    <TextUnit id="1100" loc="2.563">εἴτ' αὐτόχθονές εἰσιν, ἐπαντέλλουσι δὲ γαίης,</TextUnit>
    <TextUnit id="1101" loc="2.564">εἴτε πρὸς ἀλλήλων, τέρας ἄγριον, ἐκφύονται</TextUnit>
    <TextUnit id="1102" loc="2.565">νόσφι πόθων καὶ νόσφι γάμων καὶ νόσφι τόκοιο.</TextUnit>
    <TextUnit id="1103" loc="2.566">ἤδη καὶ διεροῖσιν ἐν ὑγροπόροιο θαλάσσης</TextUnit>
    <TextUnit id="1104" loc="2.567">βένθεσιν αὐτόρρεκτα φύει καὶ ἀμήτορα φῦλα,</TextUnit>
    <TextUnit id="1105" loc="2.568">ὄστρεά τ' ἠπεδαναί τ' ἀφύαι κόχλων τε γένεθλα</TextUnit>
    <TextUnit id="1106" loc="2.569">ὄστρακά τε στρόμβοι τε, τά τε ψαμάθοισι φύονται.</TextUnit>
    <TextUnit id="1107" loc="2.570">Μοῦσα φίλη, βαιῶν οὔ μοι θέμις ἀμφὶς ἀείδειν:</TextUnit>
    <TextUnit id="1108" loc="2.571">οὐτιδανοὺς λίπε θῆρας, ὅσοις μὴ κάρτος ὀπηδεῖ,</TextUnit>
    <TextUnit id="1109" loc="2.572">πάνθηρας χαροποὺς ἠδ' αἰλούρους κακοεργούς,</TextUnit>
    <TextUnit id="1110" loc="2.573">τοί τε κατοικιδίῃσιν ἐφωπλίσσαντο καλιαῖς,</TextUnit>
    <TextUnit id="1111" loc="2.574">καὶ τυτθοὺς ἀταλοὺς ὀλιγοδρανέας τε μυωξούς:</TextUnit>
    <TextUnit id="1112" loc="2.575">τοὶ δ' ἤτοι σύμπασαν ἐπιμύουσι μένοντες</TextUnit>
    <TextUnit id="1113" loc="2.576">χειμερίην ὥρην, δέμας ὕπνοισιν μεθύοντες:</TextUnit>
    <TextUnit id="1114" loc="2.577">δύσμοροι, οὔτε βορὴν ἑλέειν, οὐ φέγγος ἰδέσθαι:</TextUnit>
    <TextUnit id="1115" loc="2.578">φωλειοῖσι δ' ἑοῖς ὕπνον τοσσοῦτον ἔχουσιν,</TextUnit>
    <TextUnit id="1116" loc="2.579">ᾗς νέκυες κεῖνται, δυσχείμερον οἶτον ἑλόντες.</TextUnit>
    <TextUnit id="1117" loc="2.580">αὐτὰρ ἐπὴν ἔαρος πρῶται γελάσωσιν ὀπωπαί,</TextUnit>
    <TextUnit id="1118" loc="2.581">ἄνθεά τ' ἐν λειμῶσι νέον γε μὲν ἡβήσειαν,</TextUnit>
    <TextUnit id="1119" loc="2.582">νωθρὸν κινήσαντο δέμας μυχάτης ἀπὸ λόχμης,</TextUnit>
    <TextUnit id="1120" loc="2.583">φάεά τ' ἀμπετάσαντο καὶ ἔδρακον ἠελίου φῶς,</TextUnit>
    <TextUnit id="1121" loc="2.584">καὶ γλυκερῆς νεοτερπὲς ἐδητύος ἐμνήσαντο,</TextUnit>
    <TextUnit id="1122" loc="2.585">αὖθις δὲ ζωοί τε πάλιν τ' ἐγένοντο μυωξοί.</TextUnit>
    <TextUnit id="1123" loc="2.586">λείπω καὶ λάσιον γένος οὐτιδανοῖο σκιούρου,</TextUnit>
    <TextUnit id="1124" loc="2.587">ὅς ῥά νύ τοι θέρεος μεσάτου φλογερῇσιν ἐν ὥραις</TextUnit>
    <TextUnit id="1125" loc="2.588">οὐρὴν ἀντέλλει σκέπας αὐτορόφοιο μελάθρου:</TextUnit>
    <TextUnit id="1126" loc="2.589">οἷον δή νυ ταῶνες ἑὸν δέμας ἀγλαόμορφον</TextUnit>
    <TextUnit id="1127" loc="2.590">γραπτὸν ἐπισκιάουσιν ἀριπρεπὲς αἰολόνωτον:</TextUnit>
    <TextUnit id="1128" loc="2.591">τῶν οὐδὲν μερόπεσσι Διὸς τεχνήσατο μῆτις</TextUnit>
    <TextUnit id="1129" loc="2.592">τερπνότερον φαιδροῖσιν ἐν ὄμμασιν εἰσοράασθαι,</TextUnit>
    <TextUnit id="1130" loc="2.593">οὐδ' ὅσα πανδώτειραν ἐπὶ χθόνα μητέρα βαίνει,</TextUnit>
    <TextUnit id="1131" loc="2.594">οὐδ' ὁπόσα πτερύγεσσιν ἐπ' ἠέρα πουλὺν ὁδεύει,</TextUnit>
    <TextUnit id="1132" loc="2.595">οὐδὲ μὲν ὅσσα βυθοῖσιν ἐπ' ἄγρια κύματα τέμνει:</TextUnit>
    <TextUnit id="1133" loc="2.596">τοῖον ἐπ' ὀρνίθεσσιν ἀριζήλοις ἀμαρύσσει</TextUnit>
    <TextUnit id="1134" loc="2.597">χρυσῷ πορφύροντι μεμιγμένον αἰθόμενον πῦρ.</TextUnit>
    <TextUnit id="1135" loc="2.598">οὐκ ἐρέω κρυερὸν γένος ὀκριόεντος ἐχίνου</TextUnit>
    <TextUnit id="1136" loc="2.599">μείονος: ἀμφίδυμοι γὰρ ἐχίνοις ὀξυκόμοισιν</TextUnit>
    <TextUnit id="1137" loc="2.600">ἀργαλέαι μορφαὶ κρυερόν τε περίδρομον ἕρκος:</TextUnit>
    <TextUnit id="1138" loc="2.601">οἱ μὲν γὰρ βαιοί τε καὶ οὐτιδανοὶ τελέθουσι,</TextUnit>
    <TextUnit id="1139" loc="2.602">τυτθῇσι φρίσσοντες ἐπὶ προβλῆσιν ἀκάνθαις:</TextUnit>
    <TextUnit id="1140" loc="2.603">οἱ δ' ἄρα καὶ μεγέθει πολὺ μείζονες, ἠδ' ἑκάτερθεν</TextUnit>
    <TextUnit id="1141" loc="2.604">ὀξέα πεφρίκασιν ἀρειστέρῃσιν ἀκωκαῖς.</TextUnit>
    <TextUnit id="1142" loc="2.605">λείπω τρισσὰ γένεθλα, κακὸν μίμημα, πιθήκων:</TextUnit>
    <TextUnit id="1143" loc="2.606">τίς γὰρ ἂν οὐ στυγέοι τοῖον γένος, αἰσχρὸν ἰδέσθαι,</TextUnit>
    <TextUnit id="1144" loc="2.607">ἀβληχρόν, στυγερόν, δυσδέρκετον, αἰολόβουλον;</TextUnit>
    <TextUnit id="1145" loc="2.608">κεῖνοι καὶ φίλα τέκνα δυσειδέα δοιὰ τεκόντες</TextUnit>
    <TextUnit id="1146" loc="2.609">οὐκ ἀμφοῖν ἀτάλαντον ἑὴν μερίσαντο ποθητύν,</TextUnit>
    <TextUnit id="1147" loc="2.610">ἀλλὰ τὸ μὲν φιλέουσι, τὸ δ' ἐχθαίρουσι χόλοισιν:</TextUnit>
    <TextUnit id="1148" loc="2.611">αὐταῖς δ' ἀγκαλίδεσσιν ἑῶν τέθνηκε τοκήων.</TextUnit>
    <TextUnit id="1149" loc="2.612">οὐ μὲν θὴν οὐδ' ἀσπαλάκων αὐτόχθονα φῦλα</TextUnit>
    <TextUnit id="1150" loc="2.613">ποιοφάγων, ἀλαῶν, μέλπειν ἐθέλουσιν ἀοιδαί,</TextUnit>
    <TextUnit id="1151" loc="2.614">εἰ καὶ βάξις ἄπιστος ἐπ' ἀνθρώπους ἐπέρησεν</TextUnit>
    <TextUnit id="1152" loc="2.615">ἀσπάλακας βασιλῆος ἀφ' αἵματος εὐχετάασθαι</TextUnit>
    <TextUnit id="1153" loc="2.616">Φινέος, ὅν ῥ' ἀτίτηλε κλυτὴ Θρήϊσσα κολώνη:</TextUnit>
    <TextUnit id="1154" loc="2.617">Φινέϊ γάρ ποτε δὴ Φαέθων ἐκοτέσσατο Τιτάν,</TextUnit>
    <TextUnit id="1155" loc="2.618">μαντιπόλου Φοίβοιο χολωσάμενος περὶ νίκης,</TextUnit>
    <TextUnit id="1156" loc="2.619">καί οἱ φέγγος ἄμερσεν, ἀναιδέα φῦλα δ' ἔπεμψεν</TextUnit>
    <TextUnit id="1157" loc="2.620">ἁρπυίας, πτερόεντα παρέστια πικρὰ γένεθλα.</TextUnit>
    <TextUnit id="1158" loc="2.621">ἀλλ' ἐπεὶ οὖν περόωντο μετὰ χρύσειον ἄεθλον</TextUnit>
    <TextUnit id="1159" loc="2.622">̓Αργώης ἐπὶ νηὸς ̓Ιήσονι συμπονέοντες</TextUnit>
    <TextUnit id="1160" loc="2.623">παῖδε Βορειόνεω Ζήτης Κάλαΐς τε κλεεννώ,</TextUnit>
    <TextUnit id="1161" loc="2.624">οἰκτείραντε γέροντα κατέκτειναν τότε φῦλα,</TextUnit>
    <TextUnit id="1162" loc="2.625">καὶ γλυκερὴν μελέοισι δόσαν στομάτεσσιν ἐδητύν.</TextUnit>
    <TextUnit id="1163" loc="2.626">ἀλλ' οὐδ' ὣς Φαέθων χόλον εὔνασεν, ἀλλά μιν αἶψα</TextUnit>
    <TextUnit id="1164" loc="2.627">ἀσπαλάκων ποίησε γένος μὴ πρόσθεν ἐόντων:</TextUnit>
    <TextUnit id="1165" loc="2.628">τοὔνεκα νῦν ἀλαόν τε μένει καὶ λάβρον ἐδωδαῖς.</TextUnit>
    <TextUnit id="1166" loc="3.1">ἀλλ' ὅτε δὴ κεραῶν ἠείσαμεν ἔθνεα θηρῶν,</TextUnit>
    <TextUnit id="1167" loc="3.2">ταύρους ἠδ' ἐλάφους ἠδ' εὐρυκέρωτας ἀγαυοὺς</TextUnit>
    <TextUnit id="1168" loc="3.3">καὶ δόρκους ὄρυγάς τε καὶ αἰγλήεντας ἰορκοὺς</TextUnit>
    <TextUnit id="1169" loc="3.4">ἄλλα θ' ὅσοισιν ὕπερθε καρήατα τευχήεντα,</TextUnit>
    <TextUnit id="1170" loc="3.5">νῦν ἄγε καρχαρόδοντα, θεά, φράζωμεν ὅμιλον</TextUnit>
    <TextUnit id="1171" loc="3.6">σαρκοφάγων θηρῶν καὶ χαυλιόδοντα γένεθλα.</TextUnit>
    <TextUnit id="1172" loc="3.7">πρωτίστην δὲ λέοντι κλυτὴν ἀναθώμεθα μολπήν.</TextUnit>
    <TextUnit id="1173" loc="3.8">Ζηνὸς ἔσαν θρεπτῆρες ὑπερμενέος Κρονίδαο</TextUnit>
    <TextUnit id="1174" loc="3.9">νηπιάχου Κουρῆτες, ὅτ' ἀρτίγονόν μιν ἐόντα</TextUnit>
    <TextUnit id="1175" loc="3.10">ἀραμένη γενετῆρος ἀμειλίκτοιο Κρόνοιο</TextUnit>
    <TextUnit id="1176" loc="3.11">κλεψιτόκος ̔Ρείη κόλποις ἐνικάτθετο Κρήτης.</TextUnit>
    <TextUnit id="1177" loc="3.12">Οὐρανίδης δ' ἐσιδὼν κρατερὸν νεοθηλέα παῖδα</TextUnit>
    <TextUnit id="1178" loc="3.13">πρώτους ἀμφήλλαξε Διὸς ῥυτῆρας ἀγαυοὺς</TextUnit>
    <TextUnit id="1179" loc="3.14">καὶ θῆρας ποίησεν ἀμειψάμενος Κουρῆτας.</TextUnit>
    <TextUnit id="1180" loc="3.15">οἱ δ' ἄρ', ἐπεὶ βουλῇσι θεοῦ μεροπηΐδα μορφὴν</TextUnit>
    <TextUnit id="1181" loc="3.16">ἀμφεβάλοντο Κρόνοιο καὶ ἀμφιέσαντο λέοντας,</TextUnit>
    <TextUnit id="1182" loc="3.17">δώροισιν μετόπισθε Διὸς μέγα κοιρανέουσι</TextUnit>
    <TextUnit id="1183" loc="3.18">θηρσὶν ὀρειαύλοις καὶ ῥιγεδανὸν θοὸν ἅρμα</TextUnit>
    <TextUnit id="1184" loc="3.19">̔Ρείης εὐώδινος ὑπὸ ζεύγλῃσιν ἄγουσιν.</TextUnit>
    <TextUnit id="1185" loc="3.20">αἰόλα φῦλα δὲ τοῖσι καὶ εἴδεα θηρσὶν ἑκάστοις.</TextUnit>
    <TextUnit id="1186" loc="3.21">τοὺς μέν νυν προχοῇσι πολυρραθάγου ποταμοῖο,</TextUnit>
    <TextUnit id="1187" loc="3.22">Τίρει ἐπ' εὐρυρέοντι, κυήσατο τοξεύτειρα</TextUnit>
    <TextUnit id="1188" loc="3.23">̓Αρμενίη Πάρθων τε πολύσπορος εὔβοτος αἶα,</TextUnit>
    <TextUnit id="1189" loc="3.24">ξανθοκόμαι τελέθουσι καὶ οὐ τόσον ἀλκήεντες.</TextUnit>
    <TextUnit id="1190" loc="3.25">πάσσονα μὲν φορέουσι δέρην, μεγάλην δέ τε κόρσην,</TextUnit>
    <TextUnit id="1191" loc="3.26">ὄμματα δ' αἰγλήεντα καὶ ὀφρύας ὕψι βαθείας,</TextUnit>
    <TextUnit id="1192" loc="3.27">ἀμφιλαφεῖς ἐπὶ ῥῖνα κατηφέας: ἐκ δ' ἄρα δειρῆς</TextUnit>
    <TextUnit id="1193" loc="3.28">καὶ γενύων ἑκάτερθε θοαὶ κομόωσιν ἔθειραι.</TextUnit>
    <TextUnit id="1194" loc="3.29">τοὺς δὲ τρέφει μεγάδωρος ̓Ερεμβῶν αὖθις ἄρουρα,</TextUnit>
    <TextUnit id="1195" loc="3.30">τὴν ἔθνη μερόπων εὐδαίμονα κικλήσκουσι,</TextUnit>
    <TextUnit id="1196" loc="3.31">δειραὶ κἀκείνοις καὶ στήθεα λαχνήεντα</TextUnit>
    <TextUnit id="1197" loc="3.32">καὶ πυρὸς ἀστράπτουσιν ἀπ' ὀφθαλμῶν ἀμαρυγαί,</TextUnit>
    <TextUnit id="1198" loc="3.33">ἔξοχα δ' ἐν πάντεσσιν ἀρίζηλοι τελέθουσιν:</TextUnit>
    <TextUnit id="1199" loc="3.34">ἀλλ' ὀλίγον τούτων γένος ἔλλαχε μυρίος αἶα.</TextUnit>
    <TextUnit id="1200" loc="3.35">πουλὺς δ' ἐν Λιβύῃ ἐριβώλακι διψάδι γαίῃ</TextUnit>
    <TextUnit id="1201" loc="3.36">ὄχλος ἐπιβρομέει βριαρῶν βρύχημα λεόντων,</TextUnit>
    <TextUnit id="1202" loc="3.37">οὐκέτι λαχνήεις, ὀλίγη δ' ἐπιδέδρομεν αἴγλη:</TextUnit>
    <TextUnit id="1203" loc="3.38">σμερδαλέος δὲ πρόσωπα καὶ αὐχένα: πᾶσι δὲ γυίοις</TextUnit>
    <TextUnit id="1204" loc="3.39">ἦκα μέλαν κυάνοιο φέρει μεμορυγμένον ἄνθος:</TextUnit>
    <TextUnit id="1205" loc="3.40">ἀλκὴ δ' ἐν μελέεσσιν ἀπείριτος ἠδὲ λεόντων</TextUnit>
    <TextUnit id="1206" loc="3.41">κοιρανικῶν Λίβυες μέγα κοιρανέουσι λέοντες.</TextUnit>
    <TextUnit id="1207" loc="3.42">ἐκ δέ ποτ' Αἰθιόπων Λιβύην ἠμείψατο γαῖαν,</TextUnit>
    <TextUnit id="1208" loc="3.43">θαῦμα μέγ' εἰσιδέειν, μελανόχροος ἠΰκομος λῖς,</TextUnit>
    <TextUnit id="1209" loc="3.44">εὐρὺς ὕπερθε κάρηνα, πόδας δασύς, ὄμμασιν αἶθοψ,</TextUnit>
    <TextUnit id="1210" loc="3.45">μούνοισι ξανθοῖς φοινισσόμενος στομάτεσσιν.</TextUnit>
    <TextUnit id="1211" loc="3.46">ἔδρακον, οὐ πυθόμην, κεῖνόν ποτε θῆρα δαφοινόν,</TextUnit>
    <TextUnit id="1212" loc="3.47">κοιρανικοῖς τ' ἔμολεν διαπόμπιμος ὀφθαλμοῖσιν.</TextUnit>
    <TextUnit id="1213" loc="3.48">φορβῆς οὐ χατέει πάντ' ἤματα φῦλα λεόντων,</TextUnit>
    <TextUnit id="1214" loc="3.49">ἀλλὰ τὸ μὲν δόρποισι μέλει, τὸ δέ τ' αὖτε πόνοισιν:</TextUnit>
    <TextUnit id="1215" loc="3.50">οὐδ' ὕπνον μυχάτοισιν ἔχει παρὰ τέρμασι πέτρης,</TextUnit>
    <TextUnit id="1216" loc="3.51">ἀμφαδὸν ὑπνώει δέ, θρασύφρονα θυμὸν ἑλίσσων,</TextUnit>
    <TextUnit id="1217" loc="3.52">εὕδει δ' ἔνθα κίχῃσιν ὑπείροχος ἑσπερίη νύξ.</TextUnit>
    <TextUnit id="1218" loc="3.53">ἔκλυον αὖ κἀκεῖνο λεοντοκόμων αἰζηῶν,</TextUnit>
    <TextUnit id="1219" loc="3.54">δεξιτερὴν ὑπὸ χεῖρα φέρειν αἴθωνα λέοντα</TextUnit>
    <TextUnit id="1220" loc="3.55">νάρκα θοήν, τῇ πάντα λυγοῦν ἄπο γούνατα θηρῶν.</TextUnit>
    <TextUnit id="1221" loc="3.56">Πεντάκι θηλυτέρη δὲ τόκων ἀπελύσατο ζώνην:</TextUnit>
    <TextUnit id="1222" loc="3.57">βάξις δ' ἀτρεκέως ἀνεμώλιος, ὡς ἕνα τίκτει.</TextUnit>
    <TextUnit id="1223" loc="3.58">πέντε φέρει πρώτιστον: ἀτὰρ πίσυρας μετέπειτα</TextUnit>
    <TextUnit id="1224" loc="3.59">ὠδίνει σκύμνους, κατά θ' ἑξείης ὑπένερθε</TextUnit>
    <TextUnit id="1225" loc="3.60">νηδύος ἐκ τριτάτης τρεῖς ἔκθορον: ἐκ δὲ τετάρτης</TextUnit>
    <TextUnit id="1226" loc="3.61">ἀμφίδυμοι παῖδες: πύματον δ' ἕνα γείνατο μήτηρ</TextUnit>
    <TextUnit id="1227" loc="3.62">γαστρὸς ἀριστοτόκοιο κλυτὸν βασιλῆα λέοντα.</TextUnit>
    <TextUnit id="1228" loc="3.63">Πορδάλιες δ' ὀλοαὶ δίδυμον γένος: αἱ μὲν ἔασι</TextUnit>
    <TextUnit id="1229" loc="3.64">μείζους εἰσιδέειν καὶ πάσσονες εὐρέα νῶτα,</TextUnit>
    <TextUnit id="1230" loc="3.65">αἱ δέ τ' ὀλιζότεραι μὲν ἀτὰρ μένος οὔτι χερείους:</TextUnit>
    <TextUnit id="1231" loc="3.66">εἴδεα δ' ἀμφοτέρῃσιν ὁμοίϊα δαιδάλλονται,</TextUnit>
    <TextUnit id="1232" loc="3.67">νόσφι μόνης οὐρῆς, τῇ τ' ἔμπαλιν εἰσοράαται:</TextUnit>
    <TextUnit id="1233" loc="3.68">μείοσι μὲν μείζων τελέθει, μεγάλῃσι δὲ μείων.</TextUnit>
    <TextUnit id="1234" loc="3.69">εὐπαγέες μηροί, δολιχὸν δέμας, ὄμμα φαεινόν:</TextUnit>
    <TextUnit id="1235" loc="3.70">γλαυκιόωσι κόραι βλεφάροις ὕπο μαρμαίρουσαι,</TextUnit>
    <TextUnit id="1236" loc="3.71">γλαυκιόωσιν ὁμοῦ τε καὶ ἔνδοθι φοινίσσονται,</TextUnit>
    <TextUnit id="1237" loc="3.72">αἰθομέναις ἴκελαι, πυριλαμπέες: αὐτὰρ ἔνερθεν</TextUnit>
    <TextUnit id="1238" loc="3.73">ὠχροί τ' ἰοτόκοι τε περὶ στομάτεσσιν ὀδόντες.</TextUnit>
    <TextUnit id="1239" loc="3.74">ῥινὸς δαιδαλέος, χροιῇ τ' ἐπὶ παμφανοώσῃ</TextUnit>
    <TextUnit id="1240" loc="3.75">ἠερόεις, πυκινῇσι μελαινομένῃσιν ὀπωπαῖς.</TextUnit>
    <TextUnit id="1241" loc="3.76">ὠκύτατον θείει, καί τ' ἄλκιμον ἰθὺς ὀρούει:</TextUnit>
    <TextUnit id="1242" loc="3.77">φαίης, ὁππότ' ἴδοιο, διηερίην φορέεσθαι.</TextUnit>
    <TextUnit id="1243" loc="3.78">ἔμπης καὶ τόδε φῦλον ἐπικλείουσιν ἀοιδοὶ</TextUnit>
    <TextUnit id="1244" loc="3.79">πρόσθ' ἔμεναι Βάκχοιο φερεσταφύλοιο τιθήνας:</TextUnit>
    <TextUnit id="1245" loc="3.80">τοὔνεκεν εἰσέτι νῦν οἴνῳ μέγα καγχαλόωσι,</TextUnit>
    <TextUnit id="1246" loc="3.81">δεχνύμεναι στομάτεσσι Διωνύσου μέγα δῶρον.</TextUnit>
    <TextUnit id="1247" loc="3.82">τί χρέος ἐκ μερόπων δὲ κλυτὰς ἤμειψε γυναῖκας</TextUnit>
    <TextUnit id="1248" loc="3.83">ἐς τόδε πορδαλίων γένος ἄγριον, αὖθις ἀείσω.</TextUnit>
    <TextUnit id="1249" loc="3.84">ναὶ μὴν ἄλλο θοὸν διφυὲς γένος ὠπήσαιο,</TextUnit>
    <TextUnit id="1250" loc="3.85">λύγγας ἀριζήλους: αἱ μὲν γὰρ ἔασιν ἰδέσθαι</TextUnit>
    <TextUnit id="1251" loc="3.86">τυτθαί, βαιοτέροισί τ' ἐφωπλίσσαντο λαγωοῖς:</TextUnit>
    <TextUnit id="1252" loc="3.87">ταὶ δ' ἄρα μείζονές εἰσιν, ἐπιθρώσκουσι δὲ ῥεῖα</TextUnit>
    <TextUnit id="1253" loc="3.88">εὐκεράοις ἐλάφοισι καὶ ὀξυτέροις ὀρύγεσσι.</TextUnit>
    <TextUnit id="1254" loc="3.89">μορφὴν δ' ἀμφίδυμοι πανομοίϊον ἀμφιέσαντο:</TextUnit>
    <TextUnit id="1255" loc="3.90">ἶσαι μὲν βλεφάροισιν ὕπ' ὀφθαλμῶν ἀμαρυγαὶ</TextUnit>
    <TextUnit id="1256" loc="3.91">ἱμερόεν στράπτουσι: προσώπατα δ' ἀμφοτέρῃσι</TextUnit>
    <TextUnit id="1257" loc="3.92">φαιδρὰ πέλει βαιόν τε κάρη καὶ καμπύλον οὖας:</TextUnit>
    <TextUnit id="1258" loc="3.93">μούνη δ' εἰσιδέειν ἀνομοίϊος ἔπλετο χροιή:</TextUnit>
    <TextUnit id="1259" loc="3.94">μείοσι μὲν λυγγῶν ἐπιδέδρομε ῥινὸς ἐρευθής,</TextUnit>
    <TextUnit id="1260" loc="3.95">μείζοσι δὲ κροκόεν τε θεείῳ τ' εἴκελον ἄνθος.</TextUnit>
    <TextUnit id="1261" loc="3.96">ἔξοχα δ' αὖ τάδε φῦλα φίλην ἀγάσαντο γενέθλην</TextUnit>
    <TextUnit id="1262" loc="3.97">εὔγληνοι λύγγες τε πυρίγληνοί τε λέοντες</TextUnit>
    <TextUnit id="1263" loc="3.98">πορδάλιές τ' ὀλοαὶ καὶ τίγριες ἠνεμόεσσαι.</TextUnit>
    <TextUnit id="1264" loc="3.99">τῶν δ' ὁπότε σκύμνους νεοθηλέας ἐν ξυλόχοισι</TextUnit>
    <TextUnit id="1265" loc="3.100">λάθρη συλήσωσιν ἀταρβέες ἀγρευτῆρες,</TextUnit>
    <TextUnit id="1266" loc="3.101">αἱ δ' ἄρ' ἔπειτ' ὀπίσω πάλι νεύμεναι ἀθρήσωσιν</TextUnit>
    <TextUnit id="1267" loc="3.102">ἐξαπίνης κενεούς τε δόμους καὶ ἔρημα μέλαθρα,</TextUnit>
    <TextUnit id="1268" loc="3.103">μύρονται λιγέως ἀδινὸν γόον, ἐκ δ' ἄρα τηλοῦ</TextUnit>
    <TextUnit id="1269" loc="3.104">κωκυτὸν προϊᾶσι πολύστονον, οἷά τε πάτρης</TextUnit>
    <TextUnit id="1270" loc="3.105">περθομένης ὑπὸ δουρὶ καὶ αἰθομένης πυρὶ λάβρῳ</TextUnit>
    <TextUnit id="1271" loc="3.106">πεπτάμεναι περὶ τέκνα μέγα κλαίουσι γυναῖκες.</TextUnit>
    <TextUnit id="1272" loc="3.107">ἦ ῥα τόσον τεκέων τε καὶ ἀρτιγόνοιο γενέθλης</TextUnit>
    <TextUnit id="1273" loc="3.108">φίλτρον ἐνὶ κραδίῃ στάξεν θεός: οὐδ' ἄρα μούνοις</TextUnit>
    <TextUnit id="1274" loc="3.109">ἀνθρώποις, οἳ πάντα νοήμασι μητίσαντο,</TextUnit>
    <TextUnit id="1275" loc="3.110">ἀλλὰ καὶ ἑρπηστῆρσι καὶ ἰχθύσιν ἠδὲ καὶ αὐτοῖς</TextUnit>
    <TextUnit id="1276" loc="3.111">θήρεσιν ὠμηστῇσι καὶ ὑψιπόλοις ἀγέλαισιν</TextUnit>
    <TextUnit id="1277" loc="3.112">οἰωνῶν: τόσσον ῥα φύσις κρατερώτατον ἄλλων.</TextUnit>
    <TextUnit id="1278" loc="3.113">οἵην μὲν κομιδὴν τεκέων ἐνὶ κύμασι δελφὶς</TextUnit>
    <TextUnit id="1279" loc="3.114">αἰὲν ἔχει γλαῦκός τε χάροψ φωκή τε δυσαής.</TextUnit>
    <TextUnit id="1280" loc="3.115">πῶς δ' ἄρ' ἐν οἰωνοῖσι ποθὴν ἀλίαστον ἔχουσιν</TextUnit>
    <TextUnit id="1281" loc="3.116">ὧν τεκέων φῆναί τε βαρύφθογγοί τε πέλειαι</TextUnit>
    <TextUnit id="1282" loc="3.117">αἰετόεντά τε φῦλα πολύζωοί τε κορῶναι.</TextUnit>
    <TextUnit id="1283" loc="3.118">πῶς δ' ὄρνις κατὰ δῶμα συνέστιος ἀνθρώποισιν,</TextUnit>
    <TextUnit id="1284" loc="3.119">ἀρτιτόκος, νεαροῖσι περισκαίρουσα νεοσσοῖς,</TextUnit>
    <TextUnit id="1285" loc="3.120">κίρκον ὑπὲρ τέγεος κατεπάλμενον ἀθρήσασα</TextUnit>
    <TextUnit id="1286" loc="3.121">ὀξὺ μὲν ἔκλαγεν αἶψα καὶ ἄνθορεν ὀξὺ λακοῦσα,</TextUnit>
    <TextUnit id="1287" loc="3.122">αὐχένα δ' ὑψός' ἄειρεν ἐς ἠέρα γυρώσασα</TextUnit>
    <TextUnit id="1288" loc="3.123">καὶ πάσαις ἑκάτερθε θοῶς ἔφριξεν ἐθείραις</TextUnit>
    <TextUnit id="1289" loc="3.124">καὶ πτερὰ πάντα χάλασσε ποτὶ χθόνα: τοὶ δ' ἄρα δειλοὶ</TextUnit>
    <TextUnit id="1290" loc="3.125">τεῖχος ὑπ' εὐπτέρυγον πρυλέες τρύζουσι νεοσσοί:</TextUnit>
    <TextUnit id="1291" loc="3.126">ἡ δὲ καὶ ἂψ ἐφόβησε καὶ ἤλασεν ὄρνιν ἀναιδῆ,</TextUnit>
    <TextUnit id="1292" loc="3.127">εἰρυμένη φίλα τέκνα, τά τ' εἰσέτι νήπια φέρβει,</TextUnit>
    <TextUnit id="1293" loc="3.128">ἄπτερα λυσιτόκων θαλάμων ἀπολύμενα δεσμοῦ.</TextUnit>
    <TextUnit id="1294" loc="3.129">ὣς δὲ καὶ ἐν θήρεσσιν ἐρίβρυχοί τε λέαιναι</TextUnit>
    <TextUnit id="1295" loc="3.130">πορδάλιές τε θοαὶ καὶ τίγριδες αἰολόνωντοι</TextUnit>
    <TextUnit id="1296" loc="3.131">παισὶ πέρι προβεβᾶσι καὶ ἀγρευτῆρσι μάχονται</TextUnit>
    <TextUnit id="1297" loc="3.132">καί τε περὶ σφετέρων τεκέων τετλᾶσι δαμῆναι,</TextUnit>
    <TextUnit id="1298" loc="3.133">ἀντίον αἰχμητῇσι συνιστάμεναι μερόπεσσιν:</TextUnit>
    <TextUnit id="1299" loc="3.134">οὐδέ ποτ' ἐρρίγασιν ἑῆς ἐν ἀγῶνι γενέθλης</TextUnit>
    <TextUnit id="1300" loc="3.135">οὐ πληθὺν ἐπιοῦσαν ἀκοντοβόλων αἰζηῶν,</TextUnit>
    <TextUnit id="1301" loc="3.136">οὐ χαλκὸν σελαγεῦντα καὶ ἀστράπτοντα σίδηρον,</TextUnit>
    <TextUnit id="1302" loc="3.137">οὐδὲ βολὰς βελέων τε θοὰς μυλάκων τε θαμειάς,</TextUnit>
    <TextUnit id="1303" loc="3.138">σπεύδουσιν δ' ἢ πρόσθε θανεῖν ἦ τέκνα σαῶσαι.</TextUnit>
    <TextUnit id="1304" loc="3.139">ἄρκτοι δ' ἀγριάδες, φόνιον γένος, αἰολόβουλον,</TextUnit>
    <TextUnit id="1305" loc="3.140">λάχνην μὲν πυκινὴν δυσπαίπαλον ἀμφιέσαντο,</TextUnit>
    <TextUnit id="1306" loc="3.141">μορφὴν δ' οὐκ ἀγανὴν παναμειδήτοισι προσώποις:</TextUnit>
    <TextUnit id="1307" loc="3.142">κάρχαρον, οὐλόμενον, ταναὸν στόμα, κυανέη ῥίς,</TextUnit>
    <TextUnit id="1308" loc="3.143">ὄμμα θοόν, σφυρὸν ὠκύ, τορὸν δέμας, εὐρὺ κάρηνον,</TextUnit>
    <TextUnit id="1309" loc="3.144">χεῖρες χερσὶ βροτῶν ἴκελαι, πόδες αὖτε πόδεσσι,</TextUnit>
    <TextUnit id="1310" loc="3.145">σμερδαλέη βρυχή, δολερὸν κέαρ, ἄγριον ἦτορ,</TextUnit>
    <TextUnit id="1311" loc="3.146">καὶ πολλὴ Κυθέρεια καὶ οὐ κατὰ κόσμον ἰοῦσα:</TextUnit>
    <TextUnit id="1312" loc="3.147">ἤματα γὰρ καὶ νύκτας ἐελδόμεναι φιλότητος</TextUnit>
    <TextUnit id="1313" loc="3.148">αὐταὶ θηλύτεραι μάλ' ἐπ' ἄρσεσιν ὁρμαίνουσι,</TextUnit>
    <TextUnit id="1314" loc="3.149">παῦρα μεθιέμεναι γαμίης παντερπέος εὐνῆς,</TextUnit>
    <TextUnit id="1315" loc="3.150">τέκνα κυϊσκόμεναι νηδὺν ὅτε κυμαίνουσι.</TextUnit>
    <TextUnit id="1316" loc="3.151">οὐ γάρ τοι θήρεσσι νόμος, γαστὴρ ὅτε πλήθει,</TextUnit>
    <TextUnit id="1317" loc="3.152">ἐς λέχος ἐρχομένοις τελέειν φιλοτήσιον ἔργον,</TextUnit>
    <TextUnit id="1318" loc="3.153">νόσφι μόνων λυγγῶν ὀλιγοδρανέων τε λαγωῶν.</TextUnit>
    <TextUnit id="1319" loc="3.154">ἄρκτος δ' ἱμείρουσα γάμου στυγέουσά τε λέκτρον</TextUnit>
    <TextUnit id="1320" loc="3.155">χῆρον ἔχειν τόσα παισὶ ταλάσσατο μητίσασθαι:</TextUnit>
    <TextUnit id="1321" loc="3.156">πρὶν τοκετοῖο μολεῖν ὥρην, πρὶν κύριον ἦμαρ,</TextUnit>
    <TextUnit id="1322" loc="3.157">νηδὺν ἐξέθλιψε, βιάσσατο τ' Εἰλειθυίας.</TextUnit>
    <TextUnit id="1323" loc="3.158">τόσση μαχλοσύνη, τόσσος δρόμος εἰς ̓Αφροδίτην.</TextUnit>
    <TextUnit id="1324" loc="3.159">τίκτει δ' ἡμιτέλεστα καὶ οὐ μεμελισμένα τέκνα,</TextUnit>
    <TextUnit id="1325" loc="3.160">σάρκα δ' ἄσημον, ἄναρθρον, ἀείδελον ὠπήσασθαι,</TextUnit>
    <TextUnit id="1326" loc="3.161">ἀμφότερον δὲ γάμῳ παιδοτροφίῃ τε μέμηλεν:</TextUnit>
    <TextUnit id="1327" loc="3.162">ἀρτιτόκος δ' ἔτ' ἐοῦσα μετ' ἄρσενος εὐθὺς ἰαύει.</TextUnit>
    <TextUnit id="1328" loc="3.163">λιχμᾶται γλώσσῃ τε φίλον γόνον, οἷά τε μόσχοι</TextUnit>
    <TextUnit id="1329" loc="3.164">λιχμῶνται γλώσσῃσιν ἀμοιβαδίς, ἀλλήλοισι</TextUnit>
    <TextUnit id="1330" loc="3.165">τερπόμενοι: γάνυται δὲ βοὸς χροῒ καλλίκερως βοῦς:</TextUnit>
    <TextUnit id="1331" loc="3.166">οὐδ' ἀποπλάζονται, πρὶν ἀπὸ γλυκὺν ἵμερον εἷναι:</TextUnit>
    <TextUnit id="1332" loc="3.167">θυμὸν δ' ἑσπομένοιο συνιαίνουσι νομῆος.</TextUnit>
    <TextUnit id="1333" loc="3.168">ὣς ἄρκτος λιχμῶσα φίλους ἀνεπλάσσατο παῖδας,</TextUnit>
    <TextUnit id="1334" loc="3.169">εἰσόκε κνυζηθμοῖσιν ἀναιδέα τονθρύζωσι.</TextUnit>
    <TextUnit id="1335" loc="3.170">ναὶ μὴν χειμερίην πανυπείροχα δείδιεν ὁρμὴν</TextUnit>
    <TextUnit id="1336" loc="3.171">καὶ λασίη περ ἐοῦσα: χιὼν δ' ὅτε πάντα παλύνει,</TextUnit>
    <TextUnit id="1337" loc="3.172">ἑσπερίου ζεφύρου πανεπήτριμα χευαμένοιο,</TextUnit>
    <TextUnit id="1338" loc="3.173">κεύθετ' ἐνὶ σπήλυγγι, τόθι σκέπας ἄρκιον εὕρῃ,</TextUnit>
    <TextUnit id="1339" loc="3.174">καὶ βόσιος χατέουσα πόδας χεῖράς τε λιχμαίνει,</TextUnit>
    <TextUnit id="1340" loc="3.175">οἷά τ' ἀμελγομένη, καὶ γαστρὸς ἔκλεψεν ἐρωήν.</TextUnit>
    <TextUnit id="1341" loc="3.176">τοῖά νύ που βένθεσσιν ἐν εὐρυπόροιο θαλάσσης</TextUnit>
    <TextUnit id="1342" loc="3.177">πουλύποδες σκολιοὶ παρὰ κύμασι μητίσαντο,</TextUnit>
    <TextUnit id="1343" loc="3.178">χείματος οἳ μεσάτου κρυερὴν τρείοντες ἐνιπὴν</TextUnit>
    <TextUnit id="1344" loc="3.179">κεύθονται πλαταμῶσιν ἑὰς πλοκαμῖδας ἔδοντες:</TextUnit>
    <TextUnit id="1345" loc="3.180">αὐτὰρ ἐπὴν ἔαρ ὑγρὸν ἐΰτροφον ἀνθήσειεν,</TextUnit>
    <TextUnit id="1346" loc="3.181">ἀκρέμονες σφίσιν ὦκα νέοι πάλιν ἀλδήσκουσι,</TextUnit>
    <TextUnit id="1347" loc="3.182">καὶ πάλιν εὐπλόκαμοι δολιχὴν πλώουσι θάλασσαν.</TextUnit>
    <TextUnit id="1348" loc="3.183">ἑξείης ἐνέπωμεν ἐΰσφυρον, ἠερόεντα,</TextUnit>
    <TextUnit id="1349" loc="3.184">κραιπνόν, ἀελλοπόδην, κρατερώνυχον, αἰπὺν ὄναγρον:</TextUnit>
    <TextUnit id="1350" loc="3.185">ὄσσε πέλει φαιδρός, δέμας ἄρκιος, εὐρὺς ἰδέσθαι,</TextUnit>
    <TextUnit id="1351" loc="3.186">ἀργύρεος χροιήν, δολιχούατος, ὀξύτατος θεῖν:</TextUnit>
    <TextUnit id="1352" loc="3.187">ταινίη δὲ μέλαινα μέσην ῥάχιν ἀμφιβέβηκε,</TextUnit>
    <TextUnit id="1353" loc="3.188">χιονέῃς ἑκάτερθε περισχομένη στεφάνῃσι.</TextUnit>
    <TextUnit id="1354" loc="3.189">χιλὸν ἔδει, φέρβει μιν ἄδην ποεσιτρόφος αἶα,</TextUnit>
    <TextUnit id="1355" loc="3.190">ἀλλ' αὐτὸς κρατεροῖς ἀγαθὴ βόσις ἔπλετο θηρσί.</TextUnit>
    <TextUnit id="1356" loc="3.191">φῦλα δ' ἀελλοπόδων ζηλήμονα πάμπαν ὀνάγρων</TextUnit>
    <TextUnit id="1357" loc="3.192">πολλαῖσίν τ' ἀλόχοισιν ἀγαλλόμενοι κομόωσι:</TextUnit>
    <TextUnit id="1358" loc="3.193">θηλύτεραι δ' ἕσπονθ', ὅθι τοι πόσις ἡγεμονεύει:</TextUnit>
    <TextUnit id="1359" loc="3.194">πρὸς νομὸν ἰθύνουσιν, ἐπὴν ἐθέλῃσιν ἀνώγειν,</TextUnit>
    <TextUnit id="1360" loc="3.195">πρὸς πηγὰς ποταμῶν, θηρῶν μέθυ, καὶ πάλιν αἶψα</TextUnit>
    <TextUnit id="1361" loc="3.196">πρὸς λασίους οἴκους, ὅταν ἕσπερος ὕπνον ἄγῃσι.</TextUnit>
    <TextUnit id="1362" loc="3.197">ζῆλον δ' ἄρσεσι πᾶσιν ἐπὶ σφετέροισιν ὀρίνει</TextUnit>
    <TextUnit id="1363" loc="3.198">υἱάσι νηπιάχοισι πανάγριος οἶστρος ἀναιδής:</TextUnit>
    <TextUnit id="1364" loc="3.199">ὁππότε θηλυτέρη γὰρ ἔχει κόπον Εἰλειθυίης,</TextUnit>
    <TextUnit id="1365" loc="3.200">ἄγχι μάλ' ἑζόμενος σφέτερον γόνον ἄντα δοκεύει:</TextUnit>
    <TextUnit id="1366" loc="3.201">καί ῥ' ὅτε νηπίαχον μητρὸς παρὰ ποσσὶ πέσῃσιν,</TextUnit>
    <TextUnit id="1367" loc="3.202">εἰ μὲν θῆλυ πέλει, ποθέει τέκος, ἠδ' ἑκάτερθε</TextUnit>
    <TextUnit id="1368" loc="3.203">γλώσσῃ λιχμάζων φίλιον γόνον ἀμφαγαπάζει:</TextUnit>
    <TextUnit id="1369" loc="3.204">ἄρσενα δ' εἴ μιν ἴδοι, τότε δὴ τότε θυμὸν ὀρίνει</TextUnit>
    <TextUnit id="1370" loc="3.205">λευγαλέῳ ζήλῳ μητέρι μαινόμενος θήρ:</TextUnit>
    <TextUnit id="1371" loc="3.206">ἐκ δ' ἔθορεν μεμαὼς παιδὸς γενύεσσι ταμέσθαι</TextUnit>
    <TextUnit id="1372" loc="3.207">μήδεα, μὴ μετόπισθε νέον γένος ἡβήσειεν.</TextUnit>
    <TextUnit id="1373" loc="3.208">ἡ δὲ λεχώ περ ἐοῦσα καὶ ἀσθενέουσα τόκοισι</TextUnit>
    <TextUnit id="1374" loc="3.209">παιδὶ λυγρῷ πολεμιζομένῳ μήτηρ ἐπαμύνει.</TextUnit>
    <TextUnit id="1375" loc="3.210">ὡς δ' ὁπότ' ἐν πολέμῳ πολυκήδεϊ μητέρος ἄντην</TextUnit>
    <TextUnit id="1376" loc="3.211">νηπίαχον κτείνωσιν ἀπηνέες αἰχμητῆρες,</TextUnit>
    <TextUnit id="1377" loc="3.212">αὐτήν τ' αὖ ἐρύωσιν ἔτι σπαίροντι φόνοισιν</TextUnit>
    <TextUnit id="1378" loc="3.213">υἱέϊ πλεγνυμένην, στονόεν μέγα κωκύουσαν,</TextUnit>
    <TextUnit id="1379" loc="3.214">δρυπτομένην ἁπαλήν τε παρηΐδα, νέρθε τε μαζῶν</TextUnit>
    <TextUnit id="1380" loc="3.215">αἵματι δευομένην θερμῷ λιαρῷ τε γάλακτι:</TextUnit>
    <TextUnit id="1381" loc="3.216">ὣς καὶ θῆλυς ὄναγρος ἐφ' υἱέϊ πάμπαν ἔοικεν</TextUnit>
    <TextUnit id="1382" loc="3.217">οἰκτρὰ κινυρομένῃ καὶ δύσμορα κωκυούσῃ.</TextUnit>
    <TextUnit id="1383" loc="3.218">φαίης κεν πανάποτμον, ἑὸν πάϊν ἀμφιβεβῶσαν,</TextUnit>
    <TextUnit id="1384" loc="3.219">μείλιχα μυθεῖσθαι καὶ λισσομένην ἀγορεύειν:</TextUnit>
    <TextUnit id="1385" loc="3.220">ἆνερ, ἄνερ, τί νυ σεῖο προσώπατα τρηχύνονται,</TextUnit>
    <TextUnit id="1386" loc="3.221">ὄμματα φοινίχθη δέ, τά τ' ἦν πάρος αἰγλήεντα;</TextUnit>
    <TextUnit id="1387" loc="3.222">οὐχὶ μέτωπον ἀθρεῖς λιθοεργέος ἄγχι Μεδούσης,</TextUnit>
    <TextUnit id="1388" loc="3.223">οὐ γόνον ἰοβόρον παναμειλίκτοιο δρακαίνης,</TextUnit>
    <TextUnit id="1389" loc="3.224">οὐ σκύμνον πανάθεσμον ὀριπλάγκτοιο λεαίνης.</TextUnit>
    <TextUnit id="1390" loc="3.225">παῖδα λυγρὴ τὸν ἔτικτον, ὃν ἀρώμεσθα θεοῖσι,</TextUnit>
    <TextUnit id="1391" loc="3.226">παῖδα τεὸν γενύεσσι τεῇς οὐκ ἄρσενα θήσεις;</TextUnit>
    <TextUnit id="1392" loc="3.227">ἴσχε, φίλος, μὴ τάμνε: τί μοι τάμες; οἷον ἔρεξας;</TextUnit>
    <TextUnit id="1393" loc="3.228">παῖδα τὸ μηδὲν ἔθηκας, ὅλον δέμας ἐξαλαώσας.</TextUnit>
    <TextUnit id="1394" loc="3.229">δειλὴ ἐγώ, πανάποτμος ἀωροτάτοιο λοχείης,</TextUnit>
    <TextUnit id="1395" loc="3.230">καὶ σὺ τέκος πάνδειλον ἀλιτροτάτοιο τοκῆος.</TextUnit>
    <TextUnit id="1396" loc="3.231">δειλὴ ἐγώ, τριτάλαινα, κενὸν τόκον ὠδίνασα,</TextUnit>
    <TextUnit id="1397" loc="3.232">καὶ σὺ τέκος, τμηθεὶς οὐχὶ στονύχεσσι λεόντων,</TextUnit>
    <TextUnit id="1398" loc="3.233">ἀλλ' ἐχθραῖς γενύεσσι λεοντείῃσι τοκῆος.</TextUnit>
    <TextUnit id="1399" loc="3.234">τοῖά τις ἂν πανάποτμον ἑὸν περὶ νήπιον υἷα</TextUnit>
    <TextUnit id="1400" loc="3.235">μυθεῖσθαι φαίη: τὸν δ' οὐκ ἀλέγοντα δαφοινοῖς</TextUnit>
    <TextUnit id="1401" loc="3.236">δαίνυσθαι στομάτεσσιν ἀμειδέα παιδὸς ἐδητύν.</TextUnit>
    <TextUnit id="1402" loc="3.237">Ζεῦ πάτερ, ὅσσον ἔφυ ζήλοιο πανάγριον ἦτορ.</TextUnit>
    <TextUnit id="1403" loc="3.238">κεῖνον καὶ φύσιος κρατερώτερον εἰσοράασθαι</TextUnit>
    <TextUnit id="1404" loc="3.239">θῆκας, ἄναξ, δῶκας δὲ πυρὸς δριμεῖαν ἐρωήν,</TextUnit>
    <TextUnit id="1405" loc="3.240">δεξιτερῇ δὲ φέρειν ἀδαμάντινον ὤπασας ἆορ.</TextUnit>
    <TextUnit id="1406" loc="3.241">οὐ παῖδας τήρησε φίλους γλυκεροῖσι τοκεῦσιν,</TextUnit>
    <TextUnit id="1407" loc="3.242">οὐχ ἑτάρους πηούς τε μολών, οὐκ οἶδεν ὁμαίμους,</TextUnit>
    <TextUnit id="1408" loc="3.243">ὁππόταν ἀργαλέος τε καὶ ἄσπετος ἀντιβολήσῃ.</TextUnit>
    <TextUnit id="1409" loc="3.244">κεῖνος καὶ προπάροιθεν ἑοῖσιν ἐφώπλισε παισὶν</TextUnit>
    <TextUnit id="1410" loc="3.245">αὐτοὺς ἡμιθέους καὶ ἀμύμονας ἡμιθεαίνας,</TextUnit>
    <TextUnit id="1411" loc="3.246">Αἰγείδην Θησῆα καὶ Αἰολίδην ̓Αθάμαντα,</TextUnit>
    <TextUnit id="1412" loc="3.247">̓Ατθίδα καὶ Πρόκνην καὶ Θρηϊκίην Φιλομήλην</TextUnit>
    <TextUnit id="1413" loc="3.248">Κολχίδα τε Μήδειαν ἀρίζηλόν τε Θεμιστώ.</TextUnit>
    <TextUnit id="1414" loc="3.249">ἀλλ' ἔμπης μετὰ φῦλον ἐφημερίων ἀλεγεινῶν</TextUnit>
    <TextUnit id="1415" loc="3.250">θηρσὶ Θυεστείην ὀλοὴν παρέθηκε τράπεζαν.</TextUnit>
    <TextUnit id="1416" loc="3.251">ἔστι δ' ἐϋκρήμνοις ἐπὶ τέρμασιν Αἰθιοπήων</TextUnit>
    <TextUnit id="1417" loc="3.252">ἱππάγρων πολὺ φῦλον, ἀκαχμένον ἰοφόροισι</TextUnit>
    <TextUnit id="1418" loc="3.253">δοιοῖς χαυλιόδουσι: ποδῶν γε μὲν οὐ μίαν ὁπλήν,</TextUnit>
    <TextUnit id="1419" loc="3.254">χηλὴν δ' αὖ φορέουσι διπλῆν, ἰκέλην ἐλάφοισι:</TextUnit>
    <TextUnit id="1420" loc="3.255">χαίτη δ' αὐχενίη μεσάτην ῥάχιν ἀμφιβεβῶσα</TextUnit>
    <TextUnit id="1421" loc="3.256">οὐρὴν ἐς νεάτην μετανίσσεται: οὐδὲ βροτείην</TextUnit>
    <TextUnit id="1422" loc="3.257">δουλοσύνην ἔτλη ποθ' ὑπερφίαλον γένος αἰνόν:</TextUnit>
    <TextUnit id="1423" loc="3.258">ἀλλ' εἰ καί ποθ' ἕλοιεν ἐϋστρέπτοισι βρόχοισιν</TextUnit>
    <TextUnit id="1424" loc="3.259">ἵππαγρον δολίοισι λόχοις μελανόχροες ̓Ινδοί,</TextUnit>
    <TextUnit id="1425" loc="3.260">οὔτε βορὴν ἐθέλει μετὰ χείλεσιν αἶψα πάσασθαι</TextUnit>
    <TextUnit id="1426" loc="3.261">οὔτε πιεῖν, ὀλοὸς δὲ φέρειν ζυγὸν ἔπλετο δοῦλον.</TextUnit>
    <TextUnit id="1427" loc="3.262">φράζεο καὶ δύο φῦλα δυσάντεα, καρχαρόδοντα,</TextUnit>
    <TextUnit id="1428" loc="3.263">μηλοφόνον τε λύκον δυσδερκέα τ' αὖθις ὕαιναν,</TextUnit>
    <TextUnit id="1429" loc="3.264">τὸν μὲν ποιμενίων τε καὶ αἰπολίων ὀλετῆρα,</TextUnit>
    <TextUnit id="1430" loc="3.265">τὴν δ' ἐχθρὴν σκυλάκεσσιν ἀρειοτέροις τε κύνεσσι:</TextUnit>
    <TextUnit id="1431" loc="3.266">τὸν μὲν νυκτερινὸν διὰ γαστρὸς ἄφυκτον ἐρωὴν</TextUnit>
    <TextUnit id="1432" loc="3.267">ἀρνειῶν ἐρίφων τε πολυπλόκον ἁρπακτῆρα,</TextUnit>
    <TextUnit id="1433" loc="3.268">τὴν δ' αὖ νυκτιπόρον καὶ νυκτιπλανῆ τελέθουσαν</TextUnit>
    <TextUnit id="1434" loc="3.269">οὕνεκά οἱ διὰ νύκτα φάος, σκότος αὖτε μετ' ἠῶ.</TextUnit>
    <TextUnit id="1435" loc="3.270">εἴδεα δ' ἀμφοτέροις ἀνομοίϊα θηρσὶ δαφοινοῖς:</TextUnit>
    <TextUnit id="1436" loc="3.271">τὸν μὲν γάρ τε κύνεσσι πανείκελον ὠπήσαιο</TextUnit>
    <TextUnit id="1437" loc="3.272">μείζοσι ποιμενικοῖς, λασίη δ' ἐπιέσπεται οὐρή:</TextUnit>
    <TextUnit id="1438" loc="3.273">ἡ δέ τε κυρτοῦται μεσάτην ῥάχιν, ἀμφὶ δὲ πάντῃ</TextUnit>
    <TextUnit id="1439" loc="3.274">λαχνήεσσα κυρεῖ, κατὰ δ' ἔγραπται δέμας αἰνὸν</TextUnit>
    <TextUnit id="1440" loc="3.275">κυανέῃς ἑκάτερθεν ἐπήτριμα ταινίῃσι:</TextUnit>
    <TextUnit id="1441" loc="3.276">στεινὴ τ' ἐκτάδιός τε πέλει καὶ νῶτα καὶ οὐρήν:</TextUnit>
    <TextUnit id="1442" loc="3.277">ῥινὸν δ' ἀμφοτέροισιν ἐπικλείουσιν ἀοιδοὶ</TextUnit>
    <TextUnit id="1443" loc="3.278">ῥιγεδανόν: τῆς μέν τε διατμήξας περὶ ποσσὶν</TextUnit>
    <TextUnit id="1444" loc="3.279">εἰ φορέοις, φορέοις σκυλάκων μέγα δεῖμα κραταιῶν,</TextUnit>
    <TextUnit id="1445" loc="3.280">καί σε κύνες κείνοισιν ἐπεμβεβαῶτα πεδίλοις</TextUnit>
    <TextUnit id="1446" loc="3.281">ἀντίον οὐχ ὑλάουσι πάρος γε μὲν ὑλακόωντες.</TextUnit>
    <TextUnit id="1447" loc="3.282">εἰ δὲ λύκον δείρας ῥινῶν ἄπο τεκτήναιο</TextUnit>
    <TextUnit id="1448" loc="3.283">τύμπανον εὐκέλαδον Διδυμήϊον, ὠλεσίκαρπον,</TextUnit>
    <TextUnit id="1449" loc="3.284">μοῦνόν τοι μετὰ πᾶσι βαρύβρομον ἔκλαγεν ἠχὴν</TextUnit>
    <TextUnit id="1450" loc="3.285">καὶ μοῦνον παταγεῖ, τὰ δ' ἐΰθροα πρόσθεν ἐόντα</TextUnit>
    <TextUnit id="1451" loc="3.286">τύμπανα σιγάζει κώφησέ τε πᾶσαν ἰωήν.</TextUnit>
    <TextUnit id="1452" loc="3.287">καὶ φθίμενοι γὰρ ὄϊς φθίμενον λύκον ἐρρίγασι.</TextUnit>
    <TextUnit id="1453" loc="3.288">θαῦμα δὲ καὶ τόδ' ἄκουσα περὶ στικτῇσιν ὑαίναις,</TextUnit>
    <TextUnit id="1454" loc="3.289">ἄρσενα καὶ θήλειαν ἀμείβεσθαι λυκάβαντι,</TextUnit>
    <TextUnit id="1455" loc="3.290">καί ῥ' ὁτὲ μὲν τελέθειν δυσδερκέα νυμφευτῆρα,</TextUnit>
    <TextUnit id="1456" loc="3.291">νωλεμὲς ἱμείροντα γάμων, ποτὲ δ' αὖθις ὁρᾶσθαι</TextUnit>
    <TextUnit id="1457" loc="3.292">θηλυτέρην νύμφην λοχίην καὶ μητέρα κεδνήν.</TextUnit>
    <TextUnit id="1458" loc="3.293">ἀλλὰ λύκων τελέθει πολιότριχα πέντε γένεθλα,</TextUnit>
    <TextUnit id="1459" loc="3.294">εἴδεα δ' ἀλλήλοις ἀνομοίϊα τεκμήραντο</TextUnit>
    <TextUnit id="1460" loc="3.295">φῶτες ἀμορβῆες, τοῖσιν μάλα δήϊα φῦλα.</TextUnit>
    <TextUnit id="1461" loc="3.296">πρῶτα μὲν ὃν καλέουσι θρασύφρονα τοξευτῆρα:</TextUnit>
    <TextUnit id="1462" loc="3.297">ξουθὸς μὲν πρόπαν εἶδος, ἀτὰρ περιηγέα γυῖα</TextUnit>
    <TextUnit id="1463" loc="3.298">καὶ κεφαλὴν φορέει πολὺ μείζονα καὶ θοὰ κῶλα:</TextUnit>
    <TextUnit id="1464" loc="3.299">γαστέρα δ' ἀργαίνουσαν ἔχει πολιῇ ῥαθάμιγγι:</TextUnit>
    <TextUnit id="1465" loc="3.300">σμερδαλέον δ' ἰάχει τε καὶ ὑψόθι πάμπαν ὀρούει,</TextUnit>
    <TextUnit id="1466" loc="3.301">αἰὲν ἐπισσείων κεφαλὴν πυρόεν τε δεδορκώς.</TextUnit>
    <TextUnit id="1467" loc="3.302">ἄλλος δ' αὖ μέγεθος μὲν ὑπέρτερος, ἅψεα δ' αὖτε</TextUnit>
    <TextUnit id="1468" loc="3.303">μηκεδανός, πάντεσσι θοώτερος ὦκα λύκοισι:</TextUnit>
    <TextUnit id="1469" loc="3.304">τὸν μέροπες κίρκον τε καὶ ἅρπαγα κικλήσκουσι.</TextUnit>
    <TextUnit id="1470" loc="3.305">πολλῷ σὺν ῥοίζῳ δὲ μάλ' ὄρθριος εἶσιν ἐπ' ἄγρην</TextUnit>
    <TextUnit id="1471" loc="3.306">πρώτῃ ὑπ' ἀμφιλύκῃ: ῥέα γάρ τ' ἐπιδεύετ' ἐδωδῆς:</TextUnit>
    <TextUnit id="1472" loc="3.307">χροιὴ δ' ἀργυφέη σελαγεῖ πλευράς τε καὶ οὐρήν,</TextUnit>
    <TextUnit id="1473" loc="3.308">ναίει δ' οὔρεα μακρά: τὰ δ' ὁππότε χείματος ὥρῃ</TextUnit>
    <TextUnit id="1474" loc="3.309">ἐκ νεφέων προχυθεῖσα χιὼν κρυόεσσα καλύψῃ,</TextUnit>
    <TextUnit id="1475" loc="3.310">δὴ τότε καὶ πόλιος πέλας ἵκετο θὴρ ὀλοόφρων,</TextUnit>
    <TextUnit id="1476" loc="3.311">πᾶσαν ἀναιδείην ἐπιειμένος εἵνεκ' ἐδωδῆς,</TextUnit>
    <TextUnit id="1477" loc="3.312">λάθρη τ' ἐμπελάει μάλα τ' ἤρεμος, εἰσόκεν ἄγρῃ</TextUnit>
    <TextUnit id="1478" loc="3.313">ἐγχρίμψῃ: τὴν δ' αἶψα θοοῖς ὀνύχεσσιν ἔμαρψεν.</TextUnit>
    <TextUnit id="1479" loc="3.314">ἔστι δέ τις Ταύροιο νιφοβλήτους ὑπὲρ ἄκρας</TextUnit>
    <TextUnit id="1480" loc="3.315">ἐνδιάων Κίλικάς τε πάγους καὶ πρῶνας ̓Αμανοῦ,</TextUnit>
    <TextUnit id="1481" loc="3.316">καλὸς ἰδεῖν, θήρεσσι πανέξοχος, ὅντε καλεῦσι</TextUnit>
    <TextUnit id="1482" loc="3.317">χρύσεον, ἀστράπτοντα περισσοκόμοισιν ἐθείραις,</TextUnit>
    <TextUnit id="1483" loc="3.318">οὐ λύκος, ἀλλὰ λύκου προφερέστατος αἰπύτατος θήρ,</TextUnit>
    <TextUnit id="1484" loc="3.319">χείλεσι χαλκείοισι τεθηγμένος, ἄσπετος ἀλκήν.</TextUnit>
    <TextUnit id="1485" loc="3.320">πολλάκι τοι καὶ χαλκὸν ἀτειρέα, πολλάκι λᾶαν</TextUnit>
    <TextUnit id="1486" loc="3.321">ἐμμενέως ἐτόρησε καὶ αἰχμήεντα σίδηρον.</TextUnit>
    <TextUnit id="1487" loc="3.322">καὶ κύνα Σείριον οἶδε καὶ ἀντέλλοντα φοβεῖται:</TextUnit>
    <TextUnit id="1488" loc="3.323">αὐτίκα δὴ ῥωχμὸν καταδύεται εὐρέος αἴης</TextUnit>
    <TextUnit id="1489" loc="3.324">ἠὲ κατὰ σπήλυγγος ἀφεγγέος, εἰσόκεν ἄζης</TextUnit>
    <TextUnit id="1490" loc="3.325">ἠέλιος παύσαιτο καὶ οὐλομένου κυνὸς ἀστήρ.</TextUnit>
    <TextUnit id="1491" loc="3.326">̓́Ακμονες αὖ δοιοί, φόνιον γένος, αὐχένα βαιοί,</TextUnit>
    <TextUnit id="1492" loc="3.327">εὐρύτατοι νώτοισιν, ἀτὰρ λασιότριχε μηροὺς</TextUnit>
    <TextUnit id="1493" loc="3.328">καὶ πόδας ἠδὲ πρόσωπον ὀλίζονες, ὄμμασι βαιοί.</TextUnit>
    <TextUnit id="1494" loc="3.329">τῶν ὁ μὲν ἀργυρέοις νώτοις καὶ γαστέρι λευκῇ</TextUnit>
    <TextUnit id="1495" loc="3.330">παμφαίνει, δνοφερὸς δὲ μόνων ἄκρα νείατα ταρσῶν:</TextUnit>
    <TextUnit id="1496" loc="3.331">ὅν τινες ἰκτῖνον πολιότριχα φῶτες ἔλεξαν.</TextUnit>
    <TextUnit id="1497" loc="3.332">αὐτὰρ ὅ γε χροιῇσι μελαινομένῃσι πέφανται,</TextUnit>
    <TextUnit id="1498" loc="3.333">μείων μὲν προτέροιο, τὸ δὲ σθένος οὐκ ἐπιδευής.</TextUnit>
    <TextUnit id="1499" loc="3.334">θηρεύει δ' ἔκπαγλον ἐπὶ πτώκεσσιν ὀρούων:</TextUnit>
    <TextUnit id="1500" loc="3.335">πᾶσαί τ' ἐκ μελέων ὀρθαὶ φρίσσουσιν ἔθειραι.</TextUnit>
    <TextUnit id="1501" loc="3.336">Δηθάκι δ' αὖτε λύκοι καὶ πορδαλίεσσι δαφοιναῖς</TextUnit>
    <TextUnit id="1502" loc="3.337">εἰς εὐνὴν ἐπέλασσαν, ὅθεν κρατερόφρονα φῦλα,</TextUnit>
    <TextUnit id="1503" loc="3.338">θῶες: ὁμοῦ δὲ φέρουσι διπλοῦν μεμορυγμένον ἄνθος,</TextUnit>
    <TextUnit id="1504" loc="3.339">μητέρα μὲν ῥινοῖσι, προσώποις δ' αὖ γενετῆρα.</TextUnit>
    <TextUnit id="1505" loc="3.340">Τίγριδος αὖ μετέπειτα κλυτὸν δέμας ἀείδωμεν,</TextUnit>
    <TextUnit id="1506" loc="3.341">τῆς οὐ τερπνότερον φύσις ὤπασε τεχνήεσσα</TextUnit>
    <TextUnit id="1507" loc="3.342">ὀφθαλμοῖσιν ἰδεῖν θηρῶν μετὰ πουλὺν ὅμιλον.</TextUnit>
    <TextUnit id="1508" loc="3.343">τόσσον δ' ἐν θήρεσσι μέγ' ἔξοχος ἔπλετο τίγρις,</TextUnit>
    <TextUnit id="1509" loc="3.344">ὅσσον ἐν ἠερίοισι ταὼς καλὸς οἰωνοῖσι.</TextUnit>
    <TextUnit id="1510" loc="3.345">πάντα μιν ἀθρήσειας ὀρέσβιον οἶα λέαιναν,</TextUnit>
    <TextUnit id="1511" loc="3.346">νόσφι μόνου ῥινοῖο, τὸν αἰόλον ἐστεφάνωται,</TextUnit>
    <TextUnit id="1512" loc="3.347">δαίδαλα πορφύροντα καὶ ἄνθεσι μαρμαίροντα.</TextUnit>
    <TextUnit id="1513" loc="3.348">τοίην μὲν πυρόεσσαν ὑπὸ βλεφάροισιν ὀπωπαὶ</TextUnit>
    <TextUnit id="1514" loc="3.349">μαρμαρυγὴν στράπτουσιν: ἀτὰρ δέμας ἔπλετο τοῖον,</TextUnit>
    <TextUnit id="1515" loc="3.350">καρτερόν, εὔσαρκον: τοίη δολιχόσκιος οὐρή:</TextUnit>
    <TextUnit id="1516" loc="3.351">τοῖα περὶ στομάτεσσι προσώπατα: τοῖον ὕπερθε</TextUnit>
    <TextUnit id="1517" loc="3.352">νεύει ἐπισκύνιον: τοῖοι σελαγεῦσιν ὀδόντες.</TextUnit>
    <TextUnit id="1518" loc="3.353">ὠκυτέρη τελέθει δὲ θοῶν πανυπείροχα θηρῶν:</TextUnit>
    <TextUnit id="1519" loc="3.354">αὐτῷ γάρ τε θέειν ἰκέλη Ζεφύρῳ γενετῆρι:</TextUnit>
    <TextUnit id="1520" loc="3.355">οὔτι γε μὴν γενετῆρι: τίς ἂν τάδε πιστώσαιτο,</TextUnit>
    <TextUnit id="1521" loc="3.356">θῆρες ὅτι δμηθεῖεν ὑπ' ἠέρι νυμφευτῆρι;</TextUnit>
    <TextUnit id="1522" loc="3.357">ἔπλετο γὰρ κείνη κενεὴ φάτις, ὡς τόδε φῦλον</TextUnit>
    <TextUnit id="1523" loc="3.358">θῆλυ πρόπαν τελέθει καὶ ἀδέμνιον ἄρσενός ἐστι:</TextUnit>
    <TextUnit id="1524" loc="3.359">δηθάκι γάρ κεν ἴδοις πολυανθέα καλὸν ἀκοίτην:</TextUnit>
    <TextUnit id="1525" loc="3.360">ῥεῖα γὰρ οὐκ ἂν ἕλοις: δὴ γάρ τε λιπὼν ἑά τέκνα</TextUnit>
    <TextUnit id="1526" loc="3.361">ἐμμενέως φεύγει, θηρήτορας εὖτ' ἂν ἴδηται:</TextUnit>
    <TextUnit id="1527" loc="3.362">ἡ δ' ἕπεται σκύμνοισιν ἀνιάζουσά τε θυμόν,</TextUnit>
    <TextUnit id="1528" loc="3.363">χάρμα μέγ' ἀγρευτῆρσι, πρὸς ἄρκυας ἰθὺς ἱκάνει.</TextUnit>
    <TextUnit id="1529" loc="3.364">Κάπρος ἐνυαλίοις δὲ μέγ' ἔξοχος ἐν θήρεσσιν</TextUnit>
    <TextUnit id="1530" loc="3.365">εὐνὰς μὲν ποθέει πυμάτοις ἐνὶ βένθεσι κρημνῶν,</TextUnit>
    <TextUnit id="1531" loc="3.366">ἔξοχα δὲ στυγέει δοῦπον πολυηχέα θηρῶν.</TextUnit>
    <TextUnit id="1532" loc="3.367">θηλυτέρῃ δ' ἀλίαστος ἐφορμαίνων ἀλάληται</TextUnit>
    <TextUnit id="1533" loc="3.368">καὶ μάλ' ἐρωμανέων σφριγᾷ: κατὰ δ' αὐχένος ὀρθαὶ</TextUnit>
    <TextUnit id="1534" loc="3.369">φρίσσουσι τρίχες, οἶα περισσολόφων πηλήκων,</TextUnit>
    <TextUnit id="1535" loc="3.370">ἀφρὸν ἀποσταλάει δὲ κατὰ χθονός: αὐτὰρ ὀδόντων</TextUnit>
    <TextUnit id="1536" loc="3.371">ἕρκος ἐπικροτέει λευκόχροον ἄσθματι θερμῷ:</TextUnit>
    <TextUnit id="1537" loc="3.372">καὶ χόλος ἀμφὶ γάμοισι πολὺ πλέον ἠέπερ αἰδώς.</TextUnit>
    <TextUnit id="1538" loc="3.373">θηλυτέρη δ' εἴ μίν κεν ὑποπτήξασα μένῃσιν,</TextUnit>
    <TextUnit id="1539" loc="3.374">ἔσβεσε πάντα χόλον, κατὰ δ' εὔνασε θηρὸς ἐρωήν:</TextUnit>
    <TextUnit id="1540" loc="3.375">εἰ δέ κ' ἀνηναμένη φεύγῃ φιλοτήσιον εὐνήν,</TextUnit>
    <TextUnit id="1541" loc="3.376">αὐτίκ' ὀρινόμενος θερμῷ πυρόεντι μύωπι</TextUnit>
    <TextUnit id="1542" loc="3.377">ἢ γάμον ἐξετέλεσσεν ἀνάγκῃ, ἶφι δαμάσσας,</TextUnit>
    <TextUnit id="1543" loc="3.378">ἢ νέκυν ἐν κονίῃσι βάλεν, γενύεσσιν ὀρούσας.</TextUnit>
    <TextUnit id="1544" loc="3.379">ἔστι δέ τις κάπροιο φάτις πέρι λευκὸν ὀδόντα</TextUnit>
    <TextUnit id="1545" loc="3.380">λάθριον ἐντὸς ἔχειν μαλερὴν πυρόεσσαν ἐνιπήν.</TextUnit>
    <TextUnit id="1546" loc="3.381">σῆμα δ' ἐφημερίοισιν ἀριφραδὲς ἐρρίζωται:</TextUnit>
    <TextUnit id="1547" loc="3.382">ὁππότε γὰρ πολύς ὄχλος ἐπήτριμος ἀγρευτήρων</TextUnit>
    <TextUnit id="1548" loc="3.383">σὺν κυσὶν εὐτόλμοισι ποτὶ χθόνα θῆρα βάλωνται,</TextUnit>
    <TextUnit id="1549" loc="3.384">αἰχμῇσιν δολιχῇσιν ἐπασσύτερον δαμάσαντες,</TextUnit>
    <TextUnit id="1550" loc="3.385">δὴ τότ' ἀπ' αὐχένος εἴ τις ἀειράμενος τρίχα λεπτὴν</TextUnit>
    <TextUnit id="1551" loc="3.386">θηρὸς ἔτ' ἀσθμαίνοντος ἐνιχρίμψειεν ὀδόντι,</TextUnit>
    <TextUnit id="1552" loc="3.387">αἶψα μάλα σφαιρηδὸν ἀνέδραμεν αἰθομένη θρίξ.</TextUnit>
    <TextUnit id="1553" loc="3.388">καὶ δ' αὐτοῖσι κύνεσσιν ἐπὶ πλευρῇς ἑκάτερθεν,</TextUnit>
    <TextUnit id="1554" loc="3.389">ἔνθα συὸς γενύων πέλασαν αἴθωνες ὀδόντες,</TextUnit>
    <TextUnit id="1555" loc="3.390">ἴχνια πυρσευθέντα διὰ ῥινοῖο τέτανται.</TextUnit>
    <TextUnit id="1556" loc="3.391">̔Υστρίγγων δ' οὔπω τι πέλει κατὰ δάσκιον ὕλην</TextUnit>
    <TextUnit id="1557" loc="3.392">ῥίγιον εἰσιδέειν οὔτ' ἀργαλεώτερον ἄλλο:</TextUnit>
    <TextUnit id="1558" loc="3.393">τῶν ἤτοι μέγεθος μὲν ὁποῖα λύκοισι δαφοινοῖς,</TextUnit>
    <TextUnit id="1559" loc="3.394">βαιόν, ὀλιζότερον, κρατερὸν δέμας, ἀμφὶ δὲ ῥινὸς</TextUnit>
    <TextUnit id="1560" loc="3.395">τρηχείαις λασίαισι πέριξ πέφρικεν ἐθείραις,</TextUnit>
    <TextUnit id="1561" loc="3.396">ὁπποίαις θωρήξατ' ἐχίνων αἰόλα φῦλα.</TextUnit>
    <TextUnit id="1562" loc="3.397">ἀλλ' ὅτε μιν σεύωσιν ἀρείονες ἔξοχα θῆρες,</TextUnit>
    <TextUnit id="1563" loc="3.398">δὴ τότ' ἐμήσατο τοῖα: θοὰς ἔφριξεν ἐθείρας</TextUnit>
    <TextUnit id="1564" loc="3.399">καί τ' ὀπίσω νώτοισιν ἀκαχμένον ὠκυπέτῃσιν</TextUnit>
    <TextUnit id="1565" loc="3.400">ἰθὺς ἀκοντίζει μαλερὸν βέλος: ἀμφότερον δὲ</TextUnit>
    <TextUnit id="1566" loc="3.401">φεύγει τ' ἐμμενέως καὶ ἀλευόμενος πολεμίζει.</TextUnit>
    <TextUnit id="1567" loc="3.402">δηθάκις ἔκτεινεν κύνα κάρχαρον: ὧδέ κε φαίης</TextUnit>
    <TextUnit id="1568" loc="3.403">αἰζηὸν τόξων δεδαηκότα τοξεύεσθαι.</TextUnit>
    <TextUnit id="1569" loc="3.404">τοὔνεκεν ὁππότε μιν θηρήτορες ὠπήσωνται,</TextUnit>
    <TextUnit id="1570" loc="3.405">οὔτι κύνας μεθιᾶσι, δόλον δ' ἐπετεκτήναντο,</TextUnit>
    <TextUnit id="1571" loc="3.406">τὸν μετέπειτ' ἐρέω, θηρῶν φόνον ὁππότ' ἀείδω.</TextUnit>
    <TextUnit id="1572" loc="3.407">ἰχνεύμων βαιὸς μέν, ἀτὰρ μεγάλοισιν ὁμοίως</TextUnit>
    <TextUnit id="1573" loc="3.408">μέλπεσθαι θήρεσσι πανάξιος εἵνεκα βουλῆς</TextUnit>
    <TextUnit id="1574" loc="3.409">ἀλκῆς τε κρατερῆς ὑπὸ νηπεδανοῖσι μέλεσσιν.</TextUnit>
    <TextUnit id="1575" loc="3.410">ἦ γάρ τοι κέρδεσσι κατέκτανε διπλόα φῦλα,</TextUnit>
    <TextUnit id="1576" loc="3.411">ἑρπηστῆρας ὄφεις καὶ ἀργαλέους κροκοδείλους,</TextUnit>
    <TextUnit id="1577" loc="3.412">κείνους Νειλῴους, φόνιον γένος: ὁππότε γάρ τις</TextUnit>
    <TextUnit id="1578" loc="3.413">θηρῶν λευγαλέων εὕδῃ τρίστοιχα πετάσσας</TextUnit>
    <TextUnit id="1579" loc="3.414">χείλεα καὶ χάος εὐρὺ καὶ ἄσπετον αἰόλον ἕρκος,</TextUnit>
    <TextUnit id="1580" loc="3.415">δή ῥα τότ' ἰχνεύμων δολίην ἐπὶ μῆτιν ὑφαίνων</TextUnit>
    <TextUnit id="1581" loc="3.416">λοξοῖς ὀφθαλμοῖσιν ἀπείρονα θῆρα δοκεύει,</TextUnit>
    <TextUnit id="1582" loc="3.417">εἰσόκε τοι βαθὺν ὕπνον ἐπὶ φρεσὶ πιστώσηται:</TextUnit>
    <TextUnit id="1583" loc="3.418">αἶψα δ' ἄρ' ἐν ψαμάθοισι καὶ ἐν πηλοῖσιν ἐλυσθεὶς</TextUnit>
    <TextUnit id="1584" loc="3.419">ῥίμφ' ἔθορεν, πυλεῶνα διαπτάμενος θανάτοιο</TextUnit>
    <TextUnit id="1585" loc="3.420">τολμηρῇ κραδίῃ, διὰ δ' εὐρέος ἤλυθε λαιμοῦ.</TextUnit>
    <TextUnit id="1586" loc="3.421">αὐτὰρ ὅ γ' ἐξ ὕπνου βαρυαέος ἔγρετο δειλός,</TextUnit>
    <TextUnit id="1587" loc="3.422">καὶ κακὸν ἐν λαγόνεσσι φέρων τόσον ἀπροτίελπτον,</TextUnit>
    <TextUnit id="1588" loc="3.423">πάντῃ μαινόμενος καὶ ἀμήχανος ἀμφαλάληται,</TextUnit>
    <TextUnit id="1589" loc="3.424">ἄλλοτε μὲν ποτὶ τέρματ' ἰὼν μυχάτου ποταμοῖο,</TextUnit>
    <TextUnit id="1590" loc="3.425">ἄλλοτε δ' αὖ ψαμάθοισι κυλινδόμενος ποτὶ χέρσον,</TextUnit>
    <TextUnit id="1591" loc="3.426">ἄγριον ἀσθμαίνων, στρωφώμενος ἀμφ' ὀδύνῃσιν.</TextUnit>
    <TextUnit id="1592" loc="3.427">αὐτὰρ ὅ γ' οὐκ ἀλέγει, γλυκερῇ δ' ἐπιτέρπετ' ἐδωδῇ:</TextUnit>
    <TextUnit id="1593" loc="3.428">ἥπατι δ' ἄγχι μάλιστα παρήμενος εἰλαπινάζει:</TextUnit>
    <TextUnit id="1594" loc="3.429">ὀψὲ δέ τοι προλιπὼν κενεὸν δέμας ἔκθορε θηρός.</TextUnit>
    <TextUnit id="1595" loc="3.430">ἰχνεῦμον μέγα θαῦμα, μεγασθενές, αἰολόβουλε,</TextUnit>
    <TextUnit id="1596" loc="3.431">ὅσσην τοι κραδίη τόλμαν χάδεν. ὅσσον ὑπέστης,</TextUnit>
    <TextUnit id="1597" loc="3.432">ἀγχίμολον θανάτοιο τεὸν δέμας ἀμφὶς ἐρείσας.</TextUnit>
    <TextUnit id="1598" loc="3.433">ἀσπίδα δ' ἰοφόρον τοίαις ἐδαμάσσατο βουλαῖς.</TextUnit>
    <TextUnit id="1599" loc="3.434">πᾶν δέμας ἐν ψαμάθοισι καλύψατο θῆρα δοκεύων,</TextUnit>
    <TextUnit id="1600" loc="3.435">νόσφι μόνης οὐρῆς τε καὶ ὀφθαλμῶν πυροέντων:</TextUnit>
    <TextUnit id="1601" loc="3.436">οὐρή οἱ δολιχὴ γὰρ ὀφιονέη τε τέτυκται,</TextUnit>
    <TextUnit id="1602" loc="3.437">ἄκροισιν κεφαληδὸν ἐειδομένοισι κορύμβοις,</TextUnit>
    <TextUnit id="1603" loc="3.438">ἄντα μελαινομένη, θηρῶν φολίδεσσιν ὁμοίη.</TextUnit>
    <TextUnit id="1604" loc="3.439">τὴν δ' ὅτε φυσιόωσαν ἔχιν ψολόεσσαν ἴδηται,</TextUnit>
    <TextUnit id="1605" loc="3.440">ἀντία γυρώσας προκαλέσσατο θῆρα δαφοινήν.</TextUnit>
    <TextUnit id="1606" loc="3.441">ἀσπὶς δ' ἰοφόρον πέλας ἀντήειρε κάρηνον,</TextUnit>
    <TextUnit id="1607" loc="3.442">στήθεά τ' εὔρυνε, στυφελόν θ' ὑπέσηρεν ὀδόντα,</TextUnit>
    <TextUnit id="1608" loc="3.443">μαρναμένη γενύεσσιν ἐτώσια λευγαλέῃσιν.</TextUnit>
    <TextUnit id="1609" loc="3.444">ἀλλ' οὐκ ἰχνεύμων τότ' ἀρήϊος ἐν ψαμάθοισι</TextUnit>
    <TextUnit id="1610" loc="3.445">δηθύνει, πικρῶν δὲ θορὼν ἐδράξατο λαιμῶν,</TextUnit>
    <TextUnit id="1611" loc="3.446">δαρδάπτει τε γένυσσιν ἑλισσομένην ἑκάτερθε,</TextUnit>
    <TextUnit id="1612" loc="3.447">καὶ νέκυν αὐτίκ' ἔθηκ' ἀποφώλιον ἐκπτύουσαν</TextUnit>
    <TextUnit id="1613" loc="3.448">πευκεδανὸν θανάτοιο φίλον, ζαμενῆ χόλον, ἰόν.</TextUnit>
    <TextUnit id="1614" loc="3.449">ναὶ μὴν αἰολόβουλος ἐπ' ἀγραύλοισι μάλιστα</TextUnit>
    <TextUnit id="1615" loc="3.450">θηρσὶ πέλει κερδώ, μάλ' ἀρήϊος ἐν πραπίδεσσι:</TextUnit>
    <TextUnit id="1616" loc="3.451">καὶ πινυτὴ ναίει πυμάτοις ἐνὶ φωλειοῖσιν,</TextUnit>
    <TextUnit id="1617" loc="3.452">ἑπταπύλους οἴξασα δόμους τρητάς τε καλιὰς</TextUnit>
    <TextUnit id="1618" loc="3.453">τηλόθ' ἀπ' ἀλλήλων, μή μιν θηρήτορες ἄνδρες</TextUnit>
    <TextUnit id="1619" loc="3.454">ἀμφὶ θύρῃ λοχόωντες ὑπὸ βροχίδεσσιν ἄγωνται:</TextUnit>
    <TextUnit id="1620" loc="3.455">ἀργαλέη γενύεσσι καὶ ἀντία δηρίσασθαι</TextUnit>
    <TextUnit id="1621" loc="3.456">θηρσί τ' ἀρειοτέροισι καὶ ἀγρευτῆρσι κύνεσσιν.</TextUnit>
    <TextUnit id="1622" loc="3.457">εὖτε δὲ χεῖμα πέλει κρυερὸν βόσιός τε χατίζει,</TextUnit>
    <TextUnit id="1623" loc="3.458">γυμναὶ δ' ἡμερίδες περὶ βότρυσιν ἰνδάλλονται,</TextUnit>
    <TextUnit id="1624" loc="3.459">δὴ τότε καὶ θηρᾶν πικρὴν ἐπὶ μῆτιν ὑφαίνει,</TextUnit>
    <TextUnit id="1625" loc="3.460">οἰωνούς τε δόλοισιν ἑλεῖν καί τέκνα λαγωῶν.</TextUnit>
    <TextUnit id="1626" loc="3.461">ἔννεπέ μοι κἀκεῖνα, πολύθροε Μοῦσα λιγεῖα,</TextUnit>
    <TextUnit id="1627" loc="3.462">μικτὰ φύσιν θηρῶν, διχόθεν κεκερασμένα, φῦλα,</TextUnit>
    <TextUnit id="1628" loc="3.463">πόρδαλιν αἰολόνωτον ὁμοῦ ξυνήν τε κάμηλον.</TextUnit>
    <TextUnit id="1629" loc="3.464">Ζεῦ πάτερ, ὅσσα νόησας, ὅς' εἴδεα νῶϊ φύτευσας,</TextUnit>
    <TextUnit id="1630" loc="3.465">ὅσσα βροτῖσιν ὄπασσας, ὅς' εἰναλίοις νεπόδεσσιν.</TextUnit>
    <TextUnit id="1631" loc="3.466">ὅς τόδ' ἐμήσαο πάγχυ καμήλων αἰόλον εἶδος,</TextUnit>
    <TextUnit id="1632" loc="3.467">ἀμφιέσας ῥινοῖσιν ἀναιδέσι πορδαλέοισι</TextUnit>
    <TextUnit id="1633" loc="3.468">φαίδιμον, ἱμερόεν, τιθασὸν γένος ἀνθρώποισι.</TextUnit>
    <TextUnit id="1634" loc="3.469">δειρή οἱ ταναή, στικτὸν δέμας, οὔατα βαιά,</TextUnit>
    <TextUnit id="1635" loc="3.470">ψιλὸν ὕπερθε κάρη, δολιχοὶ πόδες, εὐρέα ταρσά,</TextUnit>
    <TextUnit id="1636" loc="3.471">κώλων δ' οὐκ ἴσα μέτρα, πόδες τ' οὐ πάμπαν ὁμοῖοι,</TextUnit>
    <TextUnit id="1637" loc="3.472">ἀλλ' οἱ πρόσθεν ἔασιν ἀρείονες, ὑστάτιοι δὲ</TextUnit>
    <TextUnit id="1638" loc="3.473">πολλὸν ὀλιζότεροι, κατά τ' ὀκλάζουσιν ὁμοῖοι.</TextUnit>
    <TextUnit id="1639" loc="3.474">ἐκ δὲ μέσης κεφαλῆς δίδυμον κέρας ἰθὺς ὀρούει,</TextUnit>
    <TextUnit id="1640" loc="3.475">οὔ τι κέρας κερόεν, παρὰ δ' οὔατα μεσσόθι κόρσης</TextUnit>
    <TextUnit id="1641" loc="3.476">ἀβληχραὶ κροτάφοισιν ἐπαντέλλουσι κεραῖαι:</TextUnit>
    <TextUnit id="1642" loc="3.477">ἄρκιον, ὡς ἐλάφοιο, τέρεν στόμα, λεπταλέοι τε</TextUnit>
    <TextUnit id="1643" loc="3.478">ἐντὸς ἐρηρέδαται γαλακόχροες ἀμφὶς ὀδόντες:</TextUnit>
    <TextUnit id="1644" loc="3.479">αἴγλην παμφανόωσαν ἀπαστράπτουσιν ὀπωπαί.</TextUnit>
    <TextUnit id="1645" loc="3.480">οὐρὴ δ' αὖτ' ἐλαχεῖα, θοαῖς ἅτε δορκαλίδεσσιν,</TextUnit>
    <TextUnit id="1646" loc="3.481">ἄκραισιν μετόπισθε μελαινομένῃσιν ἐθείραις.</TextUnit>
    <TextUnit id="1647" loc="3.482">ναὶ μὴν ἄλλο γένεθλον ἐμοῖς ἴδον ὀφθαλμοῖσιν</TextUnit>
    <TextUnit id="1648" loc="3.483">ἀμφίδυμον, μέγα θαῦμα, μετὰ στρουθοῖο κάμηλον:</TextUnit>
    <TextUnit id="1649" loc="3.484">τὴν ἔμπης κούφοις μεταρίθμιον οἰωνοῖσι</TextUnit>
    <TextUnit id="1650" loc="3.485">καὶ πτερόεσσαν ἐοῦσαν ἐμαὶ μέλψουσιν ἀοιδαί,</TextUnit>
    <TextUnit id="1651" loc="3.486">οὕνεκεν ἡμετέρης μιν ἕλεν νόμος αἰόλος ἄγρης.</TextUnit>
    <TextUnit id="1652" loc="3.487">οὔτε γὰρ ὀρνίθων σφε δαμάσσατο δήϊος ἰξός,</TextUnit>
    <TextUnit id="1653" loc="3.488">οὔτε διηερίην δόνακες πατέοντες ἀταρπόν.</TextUnit>
    <TextUnit id="1654" loc="3.489">ἀλλ' ἵπποι σκύλακές τε θοοὶ καὶ ἀείδελα δεσμά.</TextUnit>
    <TextUnit id="1655" loc="3.490">τῆς ἤτοι μέγεθος μὲν ὑπέρβιον, ὅσσον ὕπερθε</TextUnit>
    <TextUnit id="1656" loc="3.491">νώτοις εὐρυτάτοισι φέρειν νεοθηλέα κοῦρον:</TextUnit>
    <TextUnit id="1657" loc="3.492">καὶ πόδες ὑψιτενεῖς, ἴκελοι νωθροῖσι καμήλοις,</TextUnit>
    <TextUnit id="1658" loc="3.493">ὁπποῖον θαμινῇσιν ἀρηράμενοι φολίδεσσι</TextUnit>
    <TextUnit id="1659" loc="3.494">σκληρῇς ἄχρι διπλῆς ἐπιγουνίδος: ὕψι δ' ἀείρει</TextUnit>
    <TextUnit id="1660" loc="3.495">βαιὴν μὲν κεφαλήν, πολλὴν δὲ τανύτριχα δειρὴν</TextUnit>
    <TextUnit id="1661" loc="3.496">κυανέην: κείνῃσι πολὺ πτερόν: οὐ μὲν ὕπερθεν</TextUnit>
    <TextUnit id="1662" loc="3.497">ἠέρος ὑψιπόροισιν ἐπιπλώουσι κελεύθοις,</TextUnit>
    <TextUnit id="1663" loc="3.498">ἀλλ' ἔμπης θείειν ποσσὶ κραιπνοὶ τελέθουσαι</TextUnit>
    <TextUnit id="1664" loc="3.499">αὐτοῖσιν φορέουσιν ἴσον τάχος οἰωνοῖσιν.</TextUnit>
    <TextUnit id="1665" loc="3.500">οὐδὲ μὲν ὀρνίθεσσιν ὁμοίϊος ἀμβαδὸν εὐνή,</TextUnit>
    <TextUnit id="1666" loc="3.501">Βάκτριον οἷα δὲ φῦλον ἔχουσιν ἀπόστροφα λέκτρα:</TextUnit>
    <TextUnit id="1667" loc="3.502">τίκτει δ' ἄπλετον ᾠόν, ὅσον χαδέειν τόσον ὄρνιν,</TextUnit>
    <TextUnit id="1668" loc="3.503">κυκλόσε λαϊνέοις θωρησσόμενον κελύφεσσι.</TextUnit>
    <TextUnit id="1669" loc="3.504">πτῶκας ἀείδωμεν, θήρης ἐρίδωπον ὀπώρην.</TextUnit>
    <TextUnit id="1670" loc="3.505">σῶμα πέλει τυτθόν, λάσιον, δολιχώτατον οὖας,</TextUnit>
    <TextUnit id="1671" loc="3.506">βαιὸν ὕπερθε κάρη, βαιοὶ πόδες, οὐκ ἴσα κῶλα:</TextUnit>
    <TextUnit id="1672" loc="3.507">χροιὴν δ' ἀμφιέσαντ' ἀνομοίϊον: οἱ μὲν ἔασι</TextUnit>
    <TextUnit id="1673" loc="3.508">κυάνεοι δνοφεροί τε μελάμβωλον κατ' ἄρουραν,</TextUnit>
    <TextUnit id="1674" loc="3.509">ξανθοὶ δ' αὖθ' ἕτεροι πεδίων ἐπὶ μιλτοπαρῄων:</TextUnit>
    <TextUnit id="1675" loc="3.510">αὐτὰρ ἐρίγληνοι χαροπὸν στράπτουσιν ὀπωπαὶ</TextUnit>
    <TextUnit id="1676" loc="3.511">κανθὸν ἀγρυπνίῃ κεκορυθμένον: οὔποτε γὰρ δὴ</TextUnit>
    <TextUnit id="1677" loc="3.512">ὕπνον ἐπὶ βλεφάροισιν ἀποβρίξαντες ἕλοντο,</TextUnit>
    <TextUnit id="1678" loc="3.513">δειδιότες θηρῶν τε βίην μερόπων τε θοὸν κῆρ:</TextUnit>
    <TextUnit id="1679" loc="3.514">νυκτὶ δέ τ' ἐγρήσσουσι καὶ ἐς φιλότητα μέλονται:</TextUnit>
    <TextUnit id="1680" loc="3.515">νωλεμὲς ἱμείρουσι γάμων, ἔτι δ' ἔγκυοι οὖσαι</TextUnit>
    <TextUnit id="1681" loc="3.516">οὔποτ' ἀναίνονται πόσιος πολύθουρον ἐρωήν,</TextUnit>
    <TextUnit id="1682" loc="3.517">οὐδ' ὅτε γαστρὶ φέρωσι πολύσπορον ὠκὺν ὀϊστόν:</TextUnit>
    <TextUnit id="1683" loc="3.518">ἔξοχα γὰρ τόδε φῦλον, ὅς' ἄπλετος ἔτραφεν αἶα,</TextUnit>
    <TextUnit id="1684" loc="3.519">πουλυγόνον τελέθει: τὸ μὲν ἄρ ποθι νηδύος ἐκτὸς</TextUnit>
    <TextUnit id="1685" loc="3.520">ἔμβρυον ἐκθρώσκει τετελεσμένον, ἄλλο δ' ἔσωθεν</TextUnit>
    <TextUnit id="1686" loc="3.521">νόσφι τριχὸς φορέει, τὸ δ' ἄρ' ἡμιτέλεστον ἀέξει,</TextUnit>
    <TextUnit id="1687" loc="3.522">ἄλλο δ' ἄναρθρον ἔχει θορόεν βρέφος ὠπήσασθαι:</TextUnit>
    <TextUnit id="1688" loc="3.523">ἑξείης τίκτει δέ, καὶ οὔποτε θῆλυς ἀναιδὴς</TextUnit>
    <TextUnit id="1689" loc="3.524">λήθετο μαχλοσύνης: τελέει δ' ὅσα θυμὸς ἀνώγει,</TextUnit>
    <TextUnit id="1690" loc="3.525">οὐδ' αὐταῖς ὠδῖσιν ἀνηναμένη Κυθέρειαν.</TextUnit>
    <TextUnit id="1691" loc="4.1">εἴδεα μὲν τόσα θηρσί, τόσαι δ' ἀνὰ δάσκιον ὕλην</TextUnit>
    <TextUnit id="1692" loc="4.2">νυμφίδιοι φιλότητες ὁμήθειαί τε πέλονται</TextUnit>
    <TextUnit id="1693" loc="4.3">ἔχθεά τε κρυεροί τε μόθοι νόμιοί τε χαμεῦναι.</TextUnit>
    <TextUnit id="1694" loc="4.4">τλησιπόνων δ' ἀνδρῶν χρέος ἄπλετον ἀείδωμεν,</TextUnit>
    <TextUnit id="1695" loc="4.5">ἀμφότερον κρατερόν τε μένος καὶ ἐπίφρονα βουλὴν</TextUnit>
    <TextUnit id="1696" loc="4.6">κέρδεά τ' αἰολόβουλα πολυφράστοις τε δόλοισι</TextUnit>
    <TextUnit id="1697" loc="4.7">φραξαμένην κραδίην: ἦ γάρ τε πρὸς ἄγρια φῦλα</TextUnit>
    <TextUnit id="1698" loc="4.8">μάρναται, οἷσι θεὸς σθένος ὤπασε καὶ μένος ἠῢ</TextUnit>
    <TextUnit id="1699" loc="4.9">καὶ φρένας οὐδ' αὐτῶν πολὺ μείονας ἀγρευτήρων.</TextUnit>
    <TextUnit id="1700" loc="4.10">ἤθεα πολλὰ πέλει κλειτῆς πολυαρκέος ἄγρης,</TextUnit>
    <TextUnit id="1701" loc="4.11">ἄρμενα καὶ θήρεσσι καὶ ἔθνεσιν ἠδὲ χαράδραις,</TextUnit>
    <TextUnit id="1702" loc="4.12">μυρία: τίς κεν ἅπαντα μιῇ φρενὶ χωρήσειεν</TextUnit>
    <TextUnit id="1703" loc="4.13">εἰπέμεναι κατὰ μοῖραν ὑπ' εὐκελάδοισιν ἀοιδαῖς;</TextUnit>
    <TextUnit id="1704" loc="4.14">τίς δ' ἂν πάντ' ἐσίδοι; τίς δ' ἄν τόσον ὠπήσαιτο</TextUnit>
    <TextUnit id="1705" loc="4.15">θνητὸς ἐών; μοῦνοι δὲ θεοὶ ῥέα πάνθ' ὁρόωσιν.</TextUnit>
    <TextUnit id="1706" loc="4.16">αὐτὰρ ἐγὼν ἐρέω τά τ' ἐμοῖς ἴδον ὀφθαλμοῖσι,</TextUnit>
    <TextUnit id="1707" loc="4.17">θήρην ἀγλαόδωρον ἐπιστείχων ξυλόχοισιν,</TextUnit>
    <TextUnit id="1708" loc="4.18">ὅσσα τ' ἀπ' ἀνθρώπων ἐδάην, τοῖσιν τὰ μέμηλεν,</TextUnit>
    <TextUnit id="1709" loc="4.19">αἰόλα παντοίης ἐρατῆς μυστήρια τέχνης,</TextUnit>
    <TextUnit id="1710" loc="4.20">ἱμείρων τάδε πάντα Σεουήρου Διὸς υἱῷ</TextUnit>
    <TextUnit id="1711" loc="4.21">ἀείδειν: σὺ δέ, πότνα θεά, παγκοίρανε θήρης,</TextUnit>
    <TextUnit id="1712" loc="4.22">εὐμενέουσα θοῇ βασιληΐδι λέξον ἀκουῇ,</TextUnit>
    <TextUnit id="1713" loc="4.23">ὄφρα τεῶν ἔργων προμαθὼν ὀαρίσματα πάντα</TextUnit>
    <TextUnit id="1714" loc="4.24">θηροφονῇ, μακαριστὸς ὁμοῦ παλάμῃ καὶ ἀοιδῇ.</TextUnit>
    <TextUnit id="1715" loc="4.25">θηρῶν οἱ μὲν ἔασιν ἐπίφρονες, αἰολόβουλοι,</TextUnit>
    <TextUnit id="1716" loc="4.26">ἀλλὰ δέμας βαιοί: τοὶ δ' ἔμπαλιν ἀλκήεντες,</TextUnit>
    <TextUnit id="1717" loc="4.27">βουλὴν δ' ἐν στήθεσσιν ἀνάλκιδες: οἱ δ' ἄρ' ὁμαρτῇ</TextUnit>
    <TextUnit id="1718" loc="4.28">καὶ κραδίην δειλοὶ καὶ γυῖα πέλους' ἀμενηνοί,</TextUnit>
    <TextUnit id="1719" loc="4.29">ἀλλὰ πόδεσσι θοοί: τοῖσιν δὲ θεὸς πόρε πάντα,</TextUnit>
    <TextUnit id="1720" loc="4.30">βουλὴν κερδαλέην, κρατερὸν δέμας, ὠκέα γοῦνα.</TextUnit>
    <TextUnit id="1721" loc="4.31">γιγνώσκουσι δ' ἕκαστος ἑῆς φύσιος κλυτὰ δῶρα,</TextUnit>
    <TextUnit id="1722" loc="4.32">ἔνθ' ὀλιγοδρανέες τε καὶ ἔνθα πέλουσι δαφοινοί.</TextUnit>
    <TextUnit id="1723" loc="4.33">οὐκ ἔλαφος κεράεσσι θρασύς, κεράεσσι δὲ ταῦρος:</TextUnit>
    <TextUnit id="1724" loc="4.34">οὐ γενύεσσιν ὄρυξ κρατερός, γενύεσσι λέοντες:</TextUnit>
    <TextUnit id="1725" loc="4.35">οὐ ποσὶ ῥινόκερως πίσυνος, πόδες ὅπλα λαγωῶν:</TextUnit>
    <TextUnit id="1726" loc="4.36">πόρδαλις οἶδ' ὀλοὴ παλαμάων λοίγιον ἰόν,</TextUnit>
    <TextUnit id="1727" loc="4.37">καὶ σθένος αἰνὸς ὄϊς μέγα λαϊνέοιο μετώπου,</TextUnit>
    <TextUnit id="1728" loc="4.38">καὶ κάπρος μένος οἶδεν ἑῶν ὑπέροπλον ὀδόντων.</TextUnit>
    <TextUnit id="1729" loc="4.39">ὅσσαι μέν νυν ἔασιν ἐπακτήρεσσι δαφοινοῖς</TextUnit>
    <TextUnit id="1730" loc="4.40">μουναδὸν ἐν σκοπέλοισι προμήθειαί τε πάγαι τε,</TextUnit>
    <TextUnit id="1731" loc="4.41">κεκριμένας φράσομεν θήρας ἐπὶ θηρσὶν ἑκάστοις:</TextUnit>
    <TextUnit id="1732" loc="4.42">ξυνὰ δέ θ' ὅσσα πέλουσιν, ὁμοίης ἔλλαχεν ᾠδῆς.</TextUnit>
    <TextUnit id="1733" loc="4.43">ξυνὰ θηροσύναι τε λίνων ξυναί τε ποδάγραι:</TextUnit>
    <TextUnit id="1734" loc="4.44">ξυνὰ δέ τ' ἀνθρώποισι ποδωκέα πάντα γένεθλα</TextUnit>
    <TextUnit id="1735" loc="4.45">ἵπποις ἠδὲ κύνεσσι διωκέμεν: ἄλλοτε δ' αὖτε</TextUnit>
    <TextUnit id="1736" loc="4.46">καὶ μούνοις ἵπποισι κυνῶν ἄτερ ἰθὺς ἐλαύνειν:</TextUnit>
    <TextUnit id="1737" loc="4.47">ἵπποισιν κείνοισιν, ὅσοι περὶ Μαυρίδα γαῖαν</TextUnit>
    <TextUnit id="1738" loc="4.48">φέρβοντ', ἢ Λιβύεσσιν: ὅσοι μὴ κάρτεϊ χειρῶν</TextUnit>
    <TextUnit id="1739" loc="4.49">ἄγχονται ψαλίοισι βιαζομένοιο χαλινοῦ,</TextUnit>
    <TextUnit id="1740" loc="4.50">πείθονται δὲ λύγοισιν, ὅπη βροτὸς ἡγεμονεύει.</TextUnit>
    <TextUnit id="1741" loc="4.51">τοὔνεκεν ἱππελάται κείνων ἐπιβήτορες ἵππων</TextUnit>
    <TextUnit id="1742" loc="4.52">ἠδὲ κύνας λείπουσι φίλους πίσυνοί τ' ἐλόωσιν</TextUnit>
    <TextUnit id="1743" loc="4.53">ἵπποις ἠελίου τε βολῇ καὶ νόσφιν ἀρωγῶν.</TextUnit>
    <TextUnit id="1744" loc="4.54">ξυνὸν ἀκοντίζειν δὲ καὶ ἀντία τοξάζεσθαι</TextUnit>
    <TextUnit id="1745" loc="4.55">θῆρας ἀρειοτέρους, τοί τ' ἀνδράσιν ἶφι μάχονται.</TextUnit>
    <TextUnit id="1746" loc="4.56">ἐς δὲ λίνον χρειὼ στέλλειν οἰήϊα θήρης,</TextUnit>
    <TextUnit id="1747" loc="4.57">καὶ πνοιὴν ἀνέμου φεύγειν ἄνεμόν τε δοκεύειν.</TextUnit>
    <TextUnit id="1748" loc="4.58">οἷα δὲ ποντοπόρων ἀκάτων ἐπιβήτορες ἄνδρες</TextUnit>
    <TextUnit id="1749" loc="4.59">ἑζόμενοι πρύμνῃσι, νεῶν ἐφέποντες ὀχῆας,</TextUnit>
    <TextUnit id="1750" loc="4.60">ἠέρα παπταίνουσι καὶ ἀργεστῇσι Νότοισι</TextUnit>
    <TextUnit id="1751" loc="4.61">πειθόμενοι τανύσαντο λινοπτερύγων ὅπλα νηῶν:</TextUnit>
    <TextUnit id="1752" loc="4.62">ὧδε καὶ ἐν τραφερῇ κέλομαι θηρήτορας ἄνδρας</TextUnit>
    <TextUnit id="1753" loc="4.63">παπταίνειν ἑκάτερθεν ἐπιπνείοντας ἀήτας,</TextUnit>
    <TextUnit id="1754" loc="4.64">ὄφρα λινοστατέωσι βοηλατέωσί τε πάντῃ</TextUnit>
    <TextUnit id="1755" loc="4.65">αὔραις ἀντιάσαντες: ἐπεὶ μάλα θήρεσι πᾶσιν</TextUnit>
    <TextUnit id="1756" loc="4.66">ὀξύταται ῥινῶν ὀσφρήσιες: εἰ δὲ φράσαιντο</TextUnit>
    <TextUnit id="1757" loc="4.67">ἢ σταλίκων ὀδμὴν ἢ πεπταμένοιο λίνοιο,</TextUnit>
    <TextUnit id="1758" loc="4.68">ἔμπαλιν ἰθύνουσιν, ἐπιστροφάδην δὲ φέβονται</TextUnit>
    <TextUnit id="1759" loc="4.69">αὐτοῖς ἄντα βροτοῖσι, πόνον δ' ἅλιον θέσαν ἄγρης.</TextUnit>
    <TextUnit id="1760" loc="4.70">τῷ μοι παπταίνοιεν ἐπαιγίζοντας ἀήτας</TextUnit>
    <TextUnit id="1761" loc="4.71">θηροφόνοι, στάλικάς τε λινοστασίην τ' ἐφέποιεν</TextUnit>
    <TextUnit id="1762" loc="4.72">ἀντιπέρην ἀνέμοιο βολῆς: ὄπιθεν δ' ἐλάοιεν</TextUnit>
    <TextUnit id="1763" loc="4.73">ἐς Νότον αἰθρήεντος ἐγειρομένου Βορέαο:</TextUnit>
    <TextUnit id="1764" loc="4.74">ἐς δὲ Βορῆν σαλαγεῦντος ἐπὶ δροσεροῖο Νότοιο:</TextUnit>
    <TextUnit id="1765" loc="4.75">Εὔρου δ' ἱσταμένοιο θέειν Ζεφυρίτισιν αὔραις:</TextUnit>
    <TextUnit id="1766" loc="4.76">κινυμένου Ζεφύρου δὲ θοῶς εἰς Εὖρον ἐλαύνειν.</TextUnit>
    <TextUnit id="1767" loc="4.77">ἀλλὰ σύ μοι πρώτιστα λεόντων ἔξοχον ἄγρην</TextUnit>
    <TextUnit id="1768" loc="4.78">ἐν θυμῷ βάλλοιο καὶ ἀνδρῶν ἄλκιμον ἦτορ.</TextUnit>
    <TextUnit id="1769" loc="4.79">χῶρον μὲν πρώτιστον ἐπεφράσσαντο κιόντες,</TextUnit>
    <TextUnit id="1770" loc="4.80">ἔνθα περὶ σπήλυγγας ἐρίβρομος ἠΰκομος λῖς</TextUnit>
    <TextUnit id="1771" loc="4.81">ἐνδιάει, μέγα δεῖμα βοῶν αὐτῶν τε νομήων:</TextUnit>
    <TextUnit id="1772" loc="4.82">θηρὸς δ' αὖ μετέπειτα πελώριον ὠπήσαντο</TextUnit>
    <TextUnit id="1773" loc="4.83">ἴχνεσι τριβομένοισιν ἀταρπιτόν, ᾗ ἔνι πολλὸς</TextUnit>
    <TextUnit id="1774" loc="4.84">λαρὸν πιόμενος ποταμηπόρος ἰθὺς ὁδεύει.</TextUnit>
    <TextUnit id="1775" loc="4.85">ἔνθ' ἤτοι βόθρον μὲν ἐΰδρομον ἀμφὶς ὄρυξαν,</TextUnit>
    <TextUnit id="1776" loc="4.86">εὐρὺν καὶ περίμετρον: ἀτὰρ μεσάτῃ ἐνὶ τάφρῳ</TextUnit>
    <TextUnit id="1777" loc="4.87">κίονα δειμάσθην μέγαν, ὄρθιον, ὑψικόλωνον:</TextUnit>
    <TextUnit id="1778" loc="4.88">τοῦ δ' ἄπο μὲν κρεμάσαντο μετήορον αὖ ἐρύσαντες</TextUnit>
    <TextUnit id="1779" loc="4.89">ἀρνειὸν νεογιλὸν ὑπ' ἀρτιτόκοιο τεκούσης:</TextUnit>
    <TextUnit id="1780" loc="4.90">ἔκτοθε δ' αὖ βόθροιο περίτροχον ἐστεφάνωσαν</TextUnit>
    <TextUnit id="1781" loc="4.91">αἱμασιήν, πυκάσαντες ἐπασσυτέροις μυλάκεσσιν,</TextUnit>
    <TextUnit id="1782" loc="4.92">ὄφρα κε μὴ πελάσας δολερὸν χάος ἀθρήσειε:</TextUnit>
    <TextUnit id="1783" loc="4.93">καί ῥ' ὁ μὲν ὑψικρεμὴς ὑπομάζιος ἀμνὸς ἀϋτεῖ:</TextUnit>
    <TextUnit id="1784" loc="4.94">τοῦ δέ τε πειναλέην κραδίην ἐπάταξεν ἰωή:</TextUnit>
    <TextUnit id="1785" loc="4.95">μαιόμενος δ' ἴθυσε, φίλον κεχαρημένος ἦτορ,</TextUnit>
    <TextUnit id="1786" loc="4.96">ἴχνος ἐπισπέρχων βληχῆς ἠδ' ἔνθα καὶ ἔνθα</TextUnit>
    <TextUnit id="1787" loc="4.97">παπταίνων πυρόεν: τάχα δ' ἤλυθεν ἄγχι δόλοιο,</TextUnit>
    <TextUnit id="1788" loc="4.98">ἀμφί τε δινεῖται, κρατερὸς δέ ἑ λιμὸς ὀρίνει.</TextUnit>
    <TextUnit id="1789" loc="4.99">αὐτίκα δ' αἱμασιὴν μὲν ὑπέρθορε γαστρὶ πιθήσας,</TextUnit>
    <TextUnit id="1790" loc="4.100">δέκτο δέ μιν χάος εὐρὺ περιστεφές, οὐδ' ἐνόησεν,</TextUnit>
    <TextUnit id="1791" loc="4.101">ὡς ἐπὶ βυσσὸν ἵκανεν ἀνωΐστοιο βερέθρου:</TextUnit>
    <TextUnit id="1792" loc="4.102">παντόσε δινεῖται δὲ παλίσσυτος αἰὲν ὀρούων,</TextUnit>
    <TextUnit id="1793" loc="4.103">ὁπποῖος περὶ νύσσαν ἀεθλοφόρος θοὸς ἵππος,</TextUnit>
    <TextUnit id="1794" loc="4.104">ἀγχόμενος παλάμῃσι καὶ ἡνιόχοιο χαλινῷ.</TextUnit>
    <TextUnit id="1795" loc="4.105">οἱ δ' ἄρ' ἀπὸ σκοπιῆς τηλαυγέος ἀθρήσαντες</TextUnit>
    <TextUnit id="1796" loc="4.106">ἀγρευτῆρες ὄρουσαν, ἐριτμήτοισι δ' ἱμᾶσι</TextUnit>
    <TextUnit id="1797" loc="4.107">δησάμενοι καθιᾶσιν ἐΰστροφα τυκτὰ μέλαθρα,</TextUnit>
    <TextUnit id="1798" loc="4.108">ὀπταλέον κἀκεῖσε δόλον κρύψαντες ἐδωδῆς:</TextUnit>
    <TextUnit id="1799" loc="4.109">αὐτὰρ ὅ γ' ἐκ βόθροιο δοκεύμενος αὐτίκ' ἀλύξειν</TextUnit>
    <TextUnit id="1800" loc="4.110">ἔνθὁ??̓ε καγχαλόων: παρὰ δ' οὐκέτι νόστος ἕτοιμος:</TextUnit>
    <TextUnit id="1801" loc="4.111">ὧδε μὲν ἀμφὶ χυτὴν Λιβύων πολυδίψιον αἶαν.</TextUnit>
    <TextUnit id="1802" loc="4.112">αὐτὰρ ἐϋρρείταο παρ' ὄχθαις Εὐφρήταο</TextUnit>
    <TextUnit id="1803" loc="4.113">ἵππους μὲν χαροποὺς μεγαλήτορας ἀρτύνονται</TextUnit>
    <TextUnit id="1804" loc="4.114">θήρειον ποτὶ μῶλον: ἐπεὶ χαροποὶ γεγάασι</TextUnit>
    <TextUnit id="1805" loc="4.115">κραιπνότατοι θείειν καὶ ἀναιδέες ἶφι μάχεσθαι</TextUnit>
    <TextUnit id="1806" loc="4.116">καὶ μοῦνοι τετλᾶσι λεόντων ἀντία βρυχήν:</TextUnit>
    <TextUnit id="1807" loc="4.117">οἱ δ' ἄλλοι τρειουσι καὶ ἀγκλίνουσιν ὀπωπάς,</TextUnit>
    <TextUnit id="1808" loc="4.118">δειμαίνοντες ἄνακτος ἑοῦ πυριλαμπέα κανθόν,</TextUnit>
    <TextUnit id="1809" loc="4.119">ὣς ἐφάμην καὶ πρόσθεν ἐν ἱππαλέοισιν ἀοιδαῖς.</TextUnit>
    <TextUnit id="1810" loc="4.120">πεζοὶ δ' ἐκτανύσαντο λίνοιο περίδρομον ἕρκος,</TextUnit>
    <TextUnit id="1811" loc="4.121">ἄρκυας ἀσσυτέροις ἐπιδειμάμενοι σταλίκεσσι:</TextUnit>
    <TextUnit id="1812" loc="4.122">τόσσον δ' αὖθ' ἑκάτερθεν ἐπιπρονένευκε κεραίη,</TextUnit>
    <TextUnit id="1813" loc="4.123">ὅσσον ἐπημύει κέρας ἀρτιτόκοιο σελήνης.</TextUnit>
    <TextUnit id="1814" loc="4.124">τρισσοὶ δ' αὖ λοχόωσι λίνων ἔπι θηρητῆρες,</TextUnit>
    <TextUnit id="1815" loc="4.125">εἷς μέσατος, δοιοὶ δ' ἄρ' ἐπ' ἀκροτάτοισι κορύμβοις,</TextUnit>
    <TextUnit id="1816" loc="4.126">ὁππόσον ἐκ μεσάτοιο γεγωνότος ἀμφοτέροισιν</TextUnit>
    <TextUnit id="1817" loc="4.127">εἰσαΐειν ἑκάτερθε διπλῶν ἀκρόπτερα φωτῶν.</TextUnit>
    <TextUnit id="1818" loc="4.128">οἱ δ' ἄλλοι στήσαντο νόμῳ πολέμοιο δαφοινοῦ,</TextUnit>
    <TextUnit id="1819" loc="4.129">φρυκτοὺς αὐσταλέους πυριλαμπέας ἀμφὶς ἔχοντες:</TextUnit>
    <TextUnit id="1820" loc="4.130">ἀνδρῶν δ' αὐτὸς ἕκαστος ἔχει σάκος ἐν χερὶ λαιῇ,</TextUnit>
    <TextUnit id="1821" loc="4.131">（ἀσπίδος ἐν πατάγῳ θηρσὶν μέγα δεῖμα δαφοινοῖς:）</TextUnit>
    <TextUnit id="1822" loc="4.132">δεξιτερῇ δὲ φέρει πεύκης ἄπο δαιόμενον πῦρ:</TextUnit>
    <TextUnit id="1823" loc="4.133">ἔξοχα γὰρ δείδοικε πυρὸς μένος ἠΰκομος λῖς,</TextUnit>
    <TextUnit id="1824" loc="4.134">οὐδ' ἐσιδεῖν τέτληκεν ἀταρμύκτοισιν ὀπωπαῖς.</TextUnit>
    <TextUnit id="1825" loc="4.135">οἱ δ' ὁπότ' ἀθρήσωσι λεόντων ἄλκιμον ἦτορ,</TextUnit>
    <TextUnit id="1826" loc="4.136">πάντες ὁμῶς ἱππῆες ἐπέσσυθεν, ἀμφὶ δὲ πεζοὶ</TextUnit>
    <TextUnit id="1827" loc="4.137">ἕσπονται παταγεῦντες, ἀϋτὴ δ' αἰθέρ' ἱκάνει.</TextUnit>
    <TextUnit id="1828" loc="4.138">θῆρες δ' οὐ μίμνουσιν, ἐπιστροφάδην δὲ νέονται</TextUnit>
    <TextUnit id="1829" loc="4.139">θυμὸν ὀδὰξ πρίοντες, ἀμυνέμεν οὐκ ἐθέλοντες.</TextUnit>
    <TextUnit id="1830" loc="4.140">ὡς δ' ἰχθῦς ἀνὰ νύκτα δολόφρονες ἀσπαλιῆες</TextUnit>
    <TextUnit id="1831" loc="4.141">πρὸς βόλον ἰθύνουσι θοαῖς ἀκάτοισι φέροντες</TextUnit>
    <TextUnit id="1832" loc="4.142">λαμπομένας δαΐδας: τοὶ δὲ τρείουσιν ἰδόντες</TextUnit>
    <TextUnit id="1833" loc="4.143">ἔλλοπες, οὐδὲ μένουσιν ἑλισσομένην ἀμαρυγήν:</TextUnit>
    <TextUnit id="1834" loc="4.144">ὣς καὶ θῆρες ἄνακτες ἐπιμύουσιν ὀπωπάς.</TextUnit>
    <TextUnit id="1835" loc="4.145">καὶ τότε δειδιότες κτύπον ἀνδρῶν καὶ φλόγα πυρσῶν</TextUnit>
    <TextUnit id="1836" loc="4.146">αὐτόματοι πλεκτῇσι λίνων λαγόνεσσι πέλασσαν.</TextUnit>
    <TextUnit id="1837" loc="4.147">ἔστι δέ τις θήρης τρίτατος νόμος Αἰθιοπήων</TextUnit>
    <TextUnit id="1838" loc="4.148">ἀκάματος, μέγα θαῦμα: τὸ δ' ἀνέρες ἀλκήεντες</TextUnit>
    <TextUnit id="1839" loc="4.149">Αἴθοπες ἠνορέῃ πίσυνοι πίσυρες τελέουσι.</TextUnit>
    <TextUnit id="1840" loc="4.150">πλεκτὰ σάκη τεύχουσιν ἐϋστρέπτοισι λύγοισι</TextUnit>
    <TextUnit id="1841" loc="4.151">καρτερὰ καὶ πλευρῇσι περίδρομα, κὰδ δὲ βοείας</TextUnit>
    <TextUnit id="1842" loc="4.152">ἀζαλέας τανύουσιν ἐπ' ἀσπίσιν ὀμφαλοέσσαις</TextUnit>
    <TextUnit id="1843" loc="4.153">ἄλκαρ ἔμεν τ' ὀνύχων βριαρῶν γενύων τε δαφοινῶν:</TextUnit>
    <TextUnit id="1844" loc="4.154">αὐτοὶ δ' οἰὸς ἄωτα πρόπαν δέμας ἀμφιέσαντο,</TextUnit>
    <TextUnit id="1845" loc="4.155">σφιγξάμενοι καθύπερθεν ἐπασσυτέροις τελαμῶσι:</TextUnit>
    <TextUnit id="1846" loc="4.156">καὶ κόρυθες κρύπτουσι καρήατα: μοῦνα δ' ἀθρήσαις</TextUnit>
    <TextUnit id="1847" loc="4.157">χείλεά τε ῥῖνάς τε καὶ ὄμματα μαρμαίροντα.</TextUnit>
    <TextUnit id="1848" loc="4.158">ἄντα δέ θηρὸς ἴασιν ἀολλέες, εὐκελάδοισι</TextUnit>
    <TextUnit id="1849" loc="4.159">μάστιξιν θαμινῇσι δι' ἠέρος αἰθύσσοντες:</TextUnit>
    <TextUnit id="1850" loc="4.160">αὐτὰρ ὅ γε σπήλυγγος ὑπεκπροθορὼν ἀλίαστος</TextUnit>
    <TextUnit id="1851" loc="4.161">βρυχᾶται πετάσας φόνιον χάος ἀντία φωτῶν,</TextUnit>
    <TextUnit id="1852" loc="4.162">δερκόμενος χαροποῖσιν ὑπ' ὄμμασιν αἰθόμενον πῦρ,</TextUnit>
    <TextUnit id="1853" loc="4.163">θυμῷ παφλάζων ἴκελος δίοισι κεραυνοῖς.</TextUnit>
    <TextUnit id="1854" loc="4.164">οὐ τοῖον Γάγγαο ῥόος πρόσθ' ἠελίοιο</TextUnit>
    <TextUnit id="1855" loc="4.165">̓Ινδὸν ὑπὲρ δάπεδον Μαρυανδέα λαὸν ἀμείβων</TextUnit>
    <TextUnit id="1856" loc="4.166">μυκᾶται βρύχημα πελώριον, ὁππότε κρημνῶν</TextUnit>
    <TextUnit id="1857" loc="4.167">ἐκπροθορὼν ἐκάλυψε μέλαν δέμας αἰγιαλοῖο:</TextUnit>
    <TextUnit id="1858" loc="4.168">ὅστε καὶ εὐρύτατός περ ἐὼν καί τ' εἴκοσιν ἄλλοις</TextUnit>
    <TextUnit id="1859" loc="4.169">κυρτοῦται ποταμοῖσι κορυσσόμενος λάβρον ὕδωρ:</TextUnit>
    <TextUnit id="1860" loc="4.170">οἷον ἐπισμαραγεῖ δρίος ἄσπετον ἠδὲ χαράδραι</TextUnit>
    <TextUnit id="1861" loc="4.171">βρυχηθμοῖς ὀλοοῖσιν, ἐπιβρέμεται δ' ὅλος αἰθήρ.</TextUnit>
    <TextUnit id="1862" loc="4.172">καί ῥ' ὁ μὲν αὐτίκ' ὄρουσε λιλαιόμενος χροὸς ἆσαι,</TextUnit>
    <TextUnit id="1863" loc="4.173">λαίλαπι χειμερίῃ πανομοίϊος: οἱ δὲ μένουσιν</TextUnit>
    <TextUnit id="1864" loc="4.174">ἀστεμφεῖς πυρόεσσαν ἐπαιγίζουσαν ἐνιπήν.</TextUnit>
    <TextUnit id="1865" loc="4.175">αὐτὰρ ὅ γ' ἔν τ' ὀνύχεσσι γένυσσί τε λευγαλέῃσιν</TextUnit>
    <TextUnit id="1866" loc="4.176">ἄσχετος ὅν κεν ἕλῃσιν ἐπαιθύσσων κεραΐζει.</TextUnit>
    <TextUnit id="1867" loc="4.177">τὸν δ ἕτερος κατόπισθε μεταθρώσκων αἰζηῶν</TextUnit>
    <TextUnit id="1868" loc="4.178">κικλήσκει, παταγῶν τε διαπρύσιόν τε γεγωνώς.</TextUnit>
    <TextUnit id="1869" loc="4.179">αἶψα δ' ἐπιστρεφθεὶς μεγαλήνωρ ἠΰκομος λῖς</TextUnit>
    <TextUnit id="1870" loc="4.180">ὦρτο λιπὼν ὃν ἔμαρψεν ὑπὸ στόμα: καὶ πάλιν ἄλλος</TextUnit>
    <TextUnit id="1871" loc="4.181">δόχμιος ἠϋγένειον ὀρίνει θῆρα κελαινόν:</TextUnit>
    <TextUnit id="1872" loc="4.182">ἄλλοι δ' ἀλλαχόθεν μιν ἐπασσύτεροι κλονέουσι</TextUnit>
    <TextUnit id="1873" loc="4.183">ῥινοῖσιν πίσυνοι σακέεσσί τε καὶ τελαμῶσι,</TextUnit>
    <TextUnit id="1874" loc="4.184">τοὺς οὔτε κρατεροὶ γενύων τάμνουσιν ὀδόντες,</TextUnit>
    <TextUnit id="1875" loc="4.185">οὔτε σιδηρείων ὀνύχων πείρουσιν ἀκωκαί.</TextUnit>
    <TextUnit id="1876" loc="4.186">αὐτὰρ ὁ μαψίδιον φθινύθει πόνον, ἄκριτα θύων,</TextUnit>
    <TextUnit id="1877" loc="4.187">τὸν μὲν καλλείπων, τὸν δ' αἰρόμενος χθονὸς αἶψα</TextUnit>
    <TextUnit id="1878" loc="4.188">αὖ ἐρύων, τῷ δ' αὖτις ἀάσχετος ἰθὺς ὀρούων.</TextUnit>
    <TextUnit id="1879" loc="4.189">ὡς δ' ὁπότ' ἐν πολέμοισιν ἀρήϊον ἄνδρα κραταιὸν</TextUnit>
    <TextUnit id="1880" loc="4.190">δήϊος ἀμφιβάλῃ στεφάνη μαλεροῖο μόθοιο,</TextUnit>
    <TextUnit id="1881" loc="4.191">αὐτὰρ ὅ γε πνείων μένος ̓́Αρεος ἔνθα καὶ ἔνθα</TextUnit>
    <TextUnit id="1882" loc="4.192">ἀΐσσει, παλάμῃ κραδάων πεφονωμένον ἔγχος,</TextUnit>
    <TextUnit id="1883" loc="4.193">ὀψὲ δέ μιν δάμνησιν ἐνυάλιος λόχος ἀνδρῶν,</TextUnit>
    <TextUnit id="1884" loc="4.194">πάντες ὁμοῦ βρίσαντες: ὁ δ' ὀκλάζει κατὰ γαίης,</TextUnit>
    <TextUnit id="1885" loc="4.195">βαλλόμενος πυκινῇσι τανυρροίζοισιν ἀκωκαῖς:</TextUnit>
    <TextUnit id="1886" loc="4.196">ὣς ὅ γ' ἀνηνύστοισιν ἀπειπάμενος καμάτοισιν</TextUnit>
    <TextUnit id="1887" loc="4.197">ὀψὲ βροτοῖσιν ἔδωκε βραβήϊα πάντα μόθοιο:</TextUnit>
    <TextUnit id="1888" loc="4.198">ἀφρὸν ἀποσταλάει δέ ποτὶ σχερὸν αἱματόεντα:</TextUnit>
    <TextUnit id="1889" loc="4.199">εἴκελος αἰδομένῳ δἐ ποτὶ χθόνα κανθὸν ἐρείδει.</TextUnit>
    <TextUnit id="1890" loc="4.200">ὡς δέ βροτὸς πολλοῖσιν ἐρεψάμενος κοτίνοισι</TextUnit>
    <TextUnit id="1891" loc="4.201">πυγμαχίης ἐν ἀγῶσιν, ὑπ' ἀνέρος ἀλκήεντος</TextUnit>
    <TextUnit id="1892" loc="4.202">ἄντην ἀσσυτέρῃσιν ὐπ' ὠτειλῇσι δαμασθείς,</TextUnit>
    <TextUnit id="1893" loc="4.203">ἔστη μὲν πρώτιστα λελουμένος αἵματι λάβρῳ,</TextUnit>
    <TextUnit id="1894" loc="4.204">οἷα μεθυσφαλέων, ἑτεροκλινέων τε κάρηνον:</TextUnit>
    <TextUnit id="1895" loc="4.205">αὐτὰρ ἔπειτ' ἐπὶ γαῖαν ὑποκλαδὸν ἐξετανύσθη:</TextUnit>
    <TextUnit id="1896" loc="4.206">ὣς ὅ γ' ἐπὶ ψαμάθου κεκαφηότα γυῖα τάνυσσεν.</TextUnit>
    <TextUnit id="1897" loc="4.207">οἱ δὲ τότ' ἐγκονέουσι πολὺ πλέον, αἶψα δ' ὕπερθε</TextUnit>
    <TextUnit id="1898" loc="4.208">πάντες ἐρεισάμενοι κρατεροῖσι δέους' ὑπὸ δεσμοῖς</TextUnit>
    <TextUnit id="1899" loc="4.209">οὐδὲν ἀλευόμενον, μάλα δ' ἤρεμον ἀτρεμέοντα.</TextUnit>
    <TextUnit id="1900" loc="4.210">ὦ μέγα τολμήεντες, ὅσον χάδον, ὅσσον ἔρεξαν,</TextUnit>
    <TextUnit id="1901" loc="4.211">αἰνόν κεῖνο πέλωρον ἅτε κτίλον ἀείρουσιν.</TextUnit>
    <TextUnit id="1902" loc="4.212">ἔκλυον ὡς βόθροισιν ὁμοίοισίν τε δόλοισι</TextUnit>
    <TextUnit id="1903" loc="4.213">θήρασσαν καὶ θῶας ἀναιδέας, ἠδὲ γένεθλα</TextUnit>
    <TextUnit id="1904" loc="4.214">πορδαλίων ἀπάτησαν, ἀτὰρ πολὺ μείοσι βόθροις:</TextUnit>
    <TextUnit id="1905" loc="4.215">κίονα δ' οὐχὶ λίθοιο, δρυὸς δ' ἐτάμοντο κεραίην:</TextUnit>
    <TextUnit id="1906" loc="4.216">οὐδὲ μὲν ὑψικρεμῆ χιμάρου γόνον ᾐώρησαν,</TextUnit>
    <TextUnit id="1907" loc="4.217">ἀλλὰ κυνός: τοῦ δ' αὖτ' ἀπὸ μήδεα δῆσαν ἱμάσθλαις</TextUnit>
    <TextUnit id="1908" loc="4.218">λεπταλέαις: ὁ δ' ἄρ' ὦκα περισπερχὴς ὀδύνῃσιν</TextUnit>
    <TextUnit id="1909" loc="4.219">ὠρυθμοῖς ὑλάει καὶ πορδαλίεσσιν ἀϋτεῖ:</TextUnit>
    <TextUnit id="1910" loc="4.220">ἡ δὲ μάλ' ἰάνθη, διά τε δρίος ἰθὺς ὀρούει.</TextUnit>
    <TextUnit id="1911" loc="4.221">ὡς δ' ὁπότ' ἰχθυβόλοι κύρτου δόλον ἐστήσαντο,</TextUnit>
    <TextUnit id="1912" loc="4.222">πλεξάμενοι σπάρτῳ Σαλαμινίδι, καὶ λαγόνεσσι</TextUnit>
    <TextUnit id="1913" loc="4.223">πούλυπον ἢ κεστρῆα πυρὶ φλεγέθοντες ἔθεντο:</TextUnit>
    <TextUnit id="1914" loc="4.224">ὀδμὴ δ' ἐς πλαταμῶνας ἀφίκετο, καὶ ποτὶ κύρτον</TextUnit>
    <TextUnit id="1915" loc="4.225">ἔλλοπας αὐτομόλους εἰσήγαγεν, οὐδὲ δύνανται</TextUnit>
    <TextUnit id="1916" loc="4.226">αὖτις ὑπεκδῦναι, δεινοῦ δ' ἤντησαν ὀλέθρου:</TextUnit>
    <TextUnit id="1917" loc="4.227">ὣς κείνη, σκυλακῆος ἀπόπροθεν εἰσαΐουσα,</TextUnit>
    <TextUnit id="1918" loc="4.228">ἔδραμε καὶ θόρεν, οὔτιν' ὀϊσσαμένη δόλον εἶναι,</TextUnit>
    <TextUnit id="1919" loc="4.229">γαστέρι πειθομένη δὲ μυχοὺς ἐπέλασσε βερέθρου.</TextUnit>
    <TextUnit id="1920" loc="4.230">Πορδάλιας καὶ δῶρα Διωνύσοιο δάμασσαν,</TextUnit>
    <TextUnit id="1921" loc="4.231">θηροφόνων δολερῶν δολερὴν πόσιν οἰνοχοεύντων,</TextUnit>
    <TextUnit id="1922" loc="4.232">οὐδὲν ἀλευομένων ζαθέοιο κότον Διονύσου.</TextUnit>
    <TextUnit id="1923" loc="4.233">πορδάλιες νῦν μὲν θηρῶν γένος, ἀλλὰ πάροιθεν</TextUnit>
    <TextUnit id="1924" loc="4.234">οὐ θῆρες βλοσυραί, χαροπαὶ δ' ἐπέλοντο γυναῖκες,</TextUnit>
    <TextUnit id="1925" loc="4.235">οἰνάδες, ὠσχοφόροι, τριετηρίδες, ἀνθοκάρηνοι,</TextUnit>
    <TextUnit id="1926" loc="4.236">Βάκχου φοιταλιῆος ἐγερσιχόροιο τιθῆναι.</TextUnit>
    <TextUnit id="1927" loc="4.237">νηπίαχον γὰρ Βακχον ̓Αγηνορὶς ἔτραφεν ̓Ινώ,</TextUnit>
    <TextUnit id="1928" loc="4.238">μαζὸν ὀρεξαμένη πρωτόρρυτον υἱέϊ Ζηνός:</TextUnit>
    <TextUnit id="1929" loc="4.239">σὺν δ' ἄρ' ὁμῶς ἀτίτηλε καὶ Αὐτονόη καὶ ̓Αγαύη:</TextUnit>
    <TextUnit id="1930" loc="4.240">ἀλλ' οὐκ εἰν ̓Αθάμαντος ἀταρτηροῖσι δόμοισιν,</TextUnit>
    <TextUnit id="1931" loc="4.241">οὔρεϊ δ' ὃν τότε Μηρὸν ἐπικλήδην καλέεσκον.</TextUnit>
    <TextUnit id="1932" loc="4.242">Ζηνὸς γὰρ μεγάλην ἄλοχον μέγα δειμαίνουσαι</TextUnit>
    <TextUnit id="1933" loc="4.243">καὶ Πενθῆα τύραννον ̓Εχιονίδην τρομέουσαι</TextUnit>
    <TextUnit id="1934" loc="4.244">εἰλατίνῃ χηλῷ δῖον γένος ἐγκατέθεντο,</TextUnit>
    <TextUnit id="1935" loc="4.245">νεβρίσι δ' ἀμφεβάλοντο καὶ ἐστέψαντο κορύμβοις</TextUnit>
    <TextUnit id="1936" loc="4.246">ἐν σπέϊ, καὶ περὶ παῖδα τὸ μυστικὸν ὠρχήσαντο:</TextUnit>
    <TextUnit id="1937" loc="4.247">τύμπανα δ' ἐκτύπεον καὶ κύμβαλα χερσὶ κρόταινον,</TextUnit>
    <TextUnit id="1938" loc="4.248">παιδὸς κλαυθμυρισμῶν προκαλύμματα: πρῶτα δ' ἔφαινον</TextUnit>
    <TextUnit id="1939" loc="4.249">ὄργια κευθομένῃ περὶ λάρνακι: σὺν δ' ἄρα τῇσιν</TextUnit>
    <TextUnit id="1940" loc="4.250">̓Αόνιαι λάθρη τελετῶν ἅπτοντο γυναῖκες:</TextUnit>
    <TextUnit id="1941" loc="4.251">ἐκ δ' ὄρεος πιστῇσιν ἀγερμοσύνην ἑτάρῃσιν</TextUnit>
    <TextUnit id="1942" loc="4.252">ἔντυον ἰθῦσαι Βοιωτίδος ἔκτοθε γαίης:</TextUnit>
    <TextUnit id="1943" loc="4.253">μέλλε γὰρ ἤδη, μέλλεν ἀνήμερος ἡ πρὶν ἐοῦσα</TextUnit>
    <TextUnit id="1944" loc="4.254">γαῖα φυτηκομέειν ὑπὸ λυσιπόνῳ Διονύσῳ.</TextUnit>
    <TextUnit id="1945" loc="4.255">χηλὸν δ' ἀρρήτην ἱερὸς χορὸς ἀείρασαι</TextUnit>
    <TextUnit id="1946" loc="4.256">στεψάμεναι νώτοιστν ἐπεστήριξαν ὄνοιο:</TextUnit>
    <TextUnit id="1947" loc="4.257">Εὐρίπου δ' ἵκανον ἐπ' ᾐόνας, ἔνθα κίχανον</TextUnit>
    <TextUnit id="1948" loc="4.258">πρέσβυν ὁμοῦ τεκέεσσιν ἁλίπλανον: ἀμφὶ δὲ πᾶσαι</TextUnit>
    <TextUnit id="1949" loc="4.259">γριφέας ἐλλίσσοντο βυθοὺς ἀκάτοισι περῆσαι:</TextUnit>
    <TextUnit id="1950" loc="4.260">αὐτὰρ ὅ γ' αἰδεσθεὶς ἱεράς ὑπέδεκτο γυναῖκας.</TextUnit>
    <TextUnit id="1951" loc="4.261">καὶ δή οἱ χλοερὴ μὲν ἐπήνθεε σέλμασι μῖλαξ,</TextUnit>
    <TextUnit id="1952" loc="4.262">πρύμνην δ' ὡραίη ἕλινος καὶ κισσὸς ἔρεπτον:</TextUnit>
    <TextUnit id="1953" loc="4.263">καί κεν ὑπὲρ πόντοιο κυβίστεον ἀσπαλιῆες</TextUnit>
    <TextUnit id="1954" loc="4.264">δείματι δαιμονίῳ πεπτηότες, ἀλλὰ πάροιθεν</TextUnit>
    <TextUnit id="1955" loc="4.265">ἐς γαῖαν δόρυ κέλσε: πρὸς Εὐβοίην δὲ γυναῖκες</TextUnit>
    <TextUnit id="1956" loc="4.266">ἠδ' ἐπ' ̓Αρισταίοιο θεὸν κατάγοντο φέρουσαι,</TextUnit>
    <TextUnit id="1957" loc="4.267">ὅσθ' ὕπατον μὲν ἔναιεν ὄρος Καρύῃσιν ὑπ' ἄντρῳ,</TextUnit>
    <TextUnit id="1958" loc="4.268">μυρία δ' ἄγραυλον βιοτὴν ἐδιδάξατο φωτῶν:</TextUnit>
    <TextUnit id="1959" loc="4.269">πρῶτος ποιμένιον ἱδρύσατο, πρῶτος ἐκεῖνος</TextUnit>
    <TextUnit id="1960" loc="4.270">καρποὺς ἀγριάδος λιπαρῆς ἔθλιψεν ἐλαίης,</TextUnit>
    <TextUnit id="1961" loc="4.271">καὶ ταμίσῳ πρῶτος γάλα πήξατο, καὶ ποτὶ σίμβλους</TextUnit>
    <TextUnit id="1962" loc="4.272">ἐκ δρυὸς ἀείρας ἀγανὰς ἐνέκλεισε μελίσσας.</TextUnit>
    <TextUnit id="1963" loc="4.273">ὃς τότε καὶ Διόνυσον ἑῷ νεογιλὸν ὑπ' ἄντρῳ</TextUnit>
    <TextUnit id="1964" loc="4.274">̓Ινώης ἔθρεψε δεδεγμένος ἐκ χηλοῖο,</TextUnit>
    <TextUnit id="1965" loc="4.275">σὺν Δρυάσιν δ' ἀτίτηλε μελισσοκόμοισί τε Νύμφαις</TextUnit>
    <TextUnit id="1966" loc="4.276">Εὐβοΐσιν τε κόρῃσι καὶ ̓Αονίῃσι γυναιξίν.</TextUnit>
    <TextUnit id="1967" loc="4.277">ἤδη κουρίζων δ' ἑτέραις μετὰ παισὶν ἄθυρε:</TextUnit>
    <TextUnit id="1968" loc="4.278">νάρθηκα προταμὼν στυφελὰς οὐτάζετο πέτρας,</TextUnit>
    <TextUnit id="1969" loc="4.279">αἱ δὲ θεῷ μέθυ λάρον ἀνέβλυσαν ὠτειλάων.</TextUnit>
    <TextUnit id="1970" loc="4.280">ἄλλοτε δ' ἀρνειοὺς αὐτῇς ἐδάϊξε δορῇσι</TextUnit>
    <TextUnit id="1971" loc="4.281">καὶ μελεϊστὶ τάμεν νέκυας δ' ἔρριψεν ἔραζε,</TextUnit>
    <TextUnit id="1972" loc="4.282">αὖτις δ' ἅψεα χερσὶν ἐϋσταλέως συνέβαλλεν,</TextUnit>
    <TextUnit id="1973" loc="4.283">οἱ δ' ἄφαρ ἔζωον χλοεροῦ θ' ἅπτοντο νομοῖο.</TextUnit>
    <TextUnit id="1974" loc="4.284">ἤδη καὶ θιάσοισιν ἐμέμβλετο καὶ κατὰ πᾶσαν</TextUnit>
    <TextUnit id="1975" loc="4.285">γαῖαν ἐκίδνατο δῶρα Θυωναίου Διονύσου.</TextUnit>
    <TextUnit id="1976" loc="4.286">πάντῃ δὲ θνητοῖς ἀρετὴν πωλέσκετο φαίνων:</TextUnit>
    <TextUnit id="1977" loc="4.287">ὀψὲ δὲ καὶ Θήβης ἐπεβήσατο καὶ πυρίπαιδι</TextUnit>
    <TextUnit id="1978" loc="4.288">πᾶσαι ὑπηντίασαν Καδμηΐδες: αὐτὰρ ὁ μάργος</TextUnit>
    <TextUnit id="1979" loc="4.289">Πενθεὺς οὐχὶ δετὰς παλάμας ἔδεεν Διονύσου,</TextUnit>
    <TextUnit id="1980" loc="4.290">καὶ θεὸν αὐτοφόνοισιν ἀπείλεε χερσὶ δαΐξαι,</TextUnit>
    <TextUnit id="1981" loc="4.291">οὐ Τυρίου Κάδμοιο καταιδόμενος τρίχα λευκήν,</TextUnit>
    <TextUnit id="1982" loc="4.292">οὐδὲ κυλινδομένην οἷσι πρὸ πόδεσσιν ̓Αγαύην:</TextUnit>
    <TextUnit id="1983" loc="4.293">σύρειν δ' αἰνομόροισιν ἐβώστρεεν οἷς ἑτάροισι,</TextUnit>
    <TextUnit id="1984" loc="4.294">σύρειν τε κλείειν τε, χορόν τ' ἐλάασκε γυναικῶν.</TextUnit>
    <TextUnit id="1985" loc="4.295">οἱ μέν νυν Βρόμιον Πενθηϊάδαι φυλακῆες</TextUnit>
    <TextUnit id="1986" loc="4.296">δεσμοῖσιν δοκέοντο σιδηρείοισιν ἄγεσθαι</TextUnit>
    <TextUnit id="1987" loc="4.297">ἄλλοι Καδμεῖοί τε: θεοῦ δ' οὐχ ἅπτετο δεσμά:</TextUnit>
    <TextUnit id="1988" loc="4.298">παχνώθη δὲ κέαρ θιασώτισι, πάντα δ' ἔραζε</TextUnit>
    <TextUnit id="1989" loc="4.299">ῥῖψαν ἀπὸ κροτάφων στεφανώματα θύσθλα τε χειρῶν:</TextUnit>
    <TextUnit id="1990" loc="4.300">πάσαις δ' ἐστάλαον Βρομιώτισι δάκρυ παρειαί:</TextUnit>
    <TextUnit id="1991" loc="4.301">αἶψα δ' ἀνηΰτησαν: ἰὼ μάκαρ, ὦ Διόνυσε,</TextUnit>
    <TextUnit id="1992" loc="4.302">ἅπτε σέλας φλογερὸν πατρώϊον, ἂν δ' ἐλέλιξον</TextUnit>
    <TextUnit id="1993" loc="4.303">γαῖαν, ἀταρτηροῦ δ' ὄπασον τίσιν ὦκα τυράννου:</TextUnit>
    <TextUnit id="1994" loc="4.304">θὲς δὲ παρὰ σκοπιῇσι, πυρίσπορε, Πενθέα ταῦρον,</TextUnit>
    <TextUnit id="1995" loc="4.305">ταῦρον μὲν Πενθῆα δυσώνυμον, ἄμμε δὲ θῆρας</TextUnit>
    <TextUnit id="1996" loc="4.306">ὠμοβόρους, ὀλοοῖσι κορυσσομένας ὀνύχεσσιν,</TextUnit>
    <TextUnit id="1997" loc="4.307">ὄφρα μιν, ὦ Διόνυσε, διὰ στόμα δαιτρεύσωμεν.</TextUnit>
    <TextUnit id="1998" loc="4.308">ὣς φάσαν εὐχόμεναι: τάχα δ' ἔκλυε Νύσιος ἀρῆς.</TextUnit>
    <TextUnit id="1999" loc="4.309">Πενθέα μὲν δὴ ταῦρον ἐδείξατο φοίνιον ὄμμα,</TextUnit>
    <TextUnit id="2000" loc="4.310">αὐχένα τ' ᾐώρησε, κέρας τ' ἀνέτειλε μετώπου:</TextUnit>
    <TextUnit id="2001" loc="4.311">ταῖσι δὲ γλαυκιόωσαν ἐθήκατο θηρὸς ὀπωπήν,</TextUnit>
    <TextUnit id="2002" loc="4.312">καὶ γένυας θώρηξε, κατέγραψεν δ' ἐπὶ νώτου</TextUnit>
    <TextUnit id="2003" loc="4.313">ῥινὸν ὅπως νεβροῖσι, καὶ ἄγρια θήκατο φῦλα.</TextUnit>
    <TextUnit id="2004" loc="4.314">αἱ δὲ θεοῦ βουλῇσιν ἀμειψάμεναι χρόα καλὸν</TextUnit>
    <TextUnit id="2005" loc="4.315">πορδάλιες Πενθῆα παρὰ σκοπέλοισι δάσαντο.</TextUnit>
    <TextUnit id="2006" loc="4.316">τοιάδ' ἀείδοιμεν, τοῖα φρεσὶ πιστεύοιμεν:</TextUnit>
    <TextUnit id="2007" loc="4.317">ὅσσα Κιθαιρῶνος δὲ κατὰ πτύχας ἔργα γυναικῶν,</TextUnit>
    <TextUnit id="2008" loc="4.318">ἢ μυσαρὰς κείνας, τὰς ἀλλοτρίας Διονύσου,</TextUnit>
    <TextUnit id="2009" loc="4.319">μητέρας οὐχ ὁσίως ψευδηγορέουσιν ἀοιδοί.</TextUnit>
    <TextUnit id="2010" loc="4.320">Θηροφόνος δέ τις ὧδε πάγην ἑτάροισι σὺν ἄλλοις</TextUnit>
    <TextUnit id="2011" loc="4.321">θηρσὶ φιλακρήτοισιν ἐμήσατο πορδαλίεσσι.</TextUnit>
    <TextUnit id="2012" loc="4.322">πίδακα λεξάμενοι Λιβύης ἀνὰ διψάδα γαῖαν,</TextUnit>
    <TextUnit id="2013" loc="4.323">ἥ τ' ὀλίγη μάλα πολλὸν ἀνυδρότατον κατὰ χῶρον</TextUnit>
    <TextUnit id="2014" loc="4.324">ἀπροφάτως ἀΐδηλον ἀνασταλάει μέλαν ὕδωρ,</TextUnit>
    <TextUnit id="2015" loc="4.325">οὐδὲ πρόσω χεῖται κελαρύσμασιν, ἀλλὰ μάλ' αἰνῶς</TextUnit>
    <TextUnit id="2016" loc="4.326">βλύζει τε σταδίη τε μένει ψαμάθοισί τε δύνει:</TextUnit>
    <TextUnit id="2017" loc="4.327">ἔνθεν πορδαλίων γένος ἄγριον εἶσι μετ' ἠὼ</TextUnit>
    <TextUnit id="2018" loc="4.328">πιόμενον: τοὶ δ' αἶψα κατὰ κνέφας ὁρμηθέντες</TextUnit>
    <TextUnit id="2019" loc="4.329">ἀγρευτῆρες ἄγουσιν ἐείκοσιν ἀμφιφορῆας</TextUnit>
    <TextUnit id="2020" loc="4.330">οἴνου νηδυμίοιο, τὸν ἑνδεκάτῳ λυκάβαντι</TextUnit>
    <TextUnit id="2021" loc="4.331">θλῖψε τις οἰνοπέδῃσι φυτηκομίῃσι μεμηλώς:</TextUnit>
    <TextUnit id="2022" loc="4.332">ὕδατι δ' ἐγκέρασαν λαρὸν μέθυ καὶ προλιπόντες</TextUnit>
    <TextUnit id="2023" loc="4.333">πίδακα πορφυρέην οὐ τηλόθεν εὐνάζονται,</TextUnit>
    <TextUnit id="2024" loc="4.334">προπροκαλυψάμενοι δέμας ἄλκιμον ἢ σισύρῃσιν</TextUnit>
    <TextUnit id="2025" loc="4.335">ἢ αὐτοῖσι λίνοισιν: ἐπεὶ σκέπας οὔ τι δύνανται</TextUnit>
    <TextUnit id="2026" loc="4.336">εὑρέμεν οὔτε λίθων οὔτ' ἠϋκόμων ἀπὸ δένδρων:</TextUnit>
    <TextUnit id="2027" loc="4.337">πᾶσα γὰρ ἐκτέταται ψαφαρὴ καὶ ἀδένδρεος αἶα.</TextUnit>
    <TextUnit id="2028" loc="4.338">τὰς δ' ἄρα σειριόεντος ὑπ' ἠελίοιο τυπείσας</TextUnit>
    <TextUnit id="2029" loc="4.339">ἀμφότερον δίψη τε φίλη τ' ἐκάλεσσεν ἀϋτμή:</TextUnit>
    <TextUnit id="2030" loc="4.340">πίδακι δ' ἐμπέλασαν Βρομιώτιδι καὶ μέγα χανδὸν</TextUnit>
    <TextUnit id="2031" loc="4.341">λάπτουσιν Διόνυσον, ἐπ' ἀλλήλῃσι δὲ πᾶσαι</TextUnit>
    <TextUnit id="2032" loc="4.342">σκιρτεῦσιν μὲν πρῶτα χοροιτυπέουσιν ὁμοῖαι,</TextUnit>
    <TextUnit id="2033" loc="4.343">εἶτα δέμας βαρύθουσι, προσώπατα δ' ἐς χθόνα δῖαν</TextUnit>
    <TextUnit id="2034" loc="4.344">ἠρέμα νευστάζουσι κάτω: μετέπειτα δὲ πάσας</TextUnit>
    <TextUnit id="2035" loc="4.345">κῶμα βιησάμενον χαμάδις βάλεν ἄλλυδις ἄλλην.</TextUnit>
    <TextUnit id="2036" loc="4.346">ὡς δ' ὁπότ' εἰλαπίνῃσιν ἀφυσσάμενοι κρητήρων</TextUnit>
    <TextUnit id="2037" loc="4.347">ἥλικες εἰσέτι παῖδες, ἔτι χνοάοντες ἰούλους,</TextUnit>
    <TextUnit id="2038" loc="4.348">λαρὸν ἀείδωσι, προκαλιζόμενοι μετὰ δεῖπνον</TextUnit>
    <TextUnit id="2039" loc="4.349">ἀλλήλους ἑκάτερθεν ἀμοιβαδίοισι κυπέλλοις,</TextUnit>
    <TextUnit id="2040" loc="4.350">ὀψὲ δ' ἐλώφησαν: τοὺς δ' ἔρριφεν ἄλλον ἐπ' ἄλλῳ</TextUnit>
    <TextUnit id="2041" loc="4.351">καὶ φρεσὶ καὶ βλεφάροισιν ἐπιβρῖσαν μένος οἴνου:</TextUnit>
    <TextUnit id="2042" loc="4.352">ὣς κεῖναι μάλα θῆρες ἐπ' ἀλλήλῃσι χυθεῖσαι</TextUnit>
    <TextUnit id="2043" loc="4.353">νόσφι πόνου κρατεροῖσιν ὑπ' ἀγρευτῆρσι γένοντο.</TextUnit>
    <TextUnit id="2044" loc="4.354">̓́Αρκτοισιν δὲ πονεῦσι κλυτὴν περιώσιον ἄγρην</TextUnit>
    <TextUnit id="2045" loc="4.355">Τίγριν ὅσοι ναίουσι καὶ ̓Αρμενίην κλυτότοξον.</TextUnit>
    <TextUnit id="2046" loc="4.356">πουλὺς ὄχλος βαίνουσι τανύσκια βένθεα δρυμῶν,</TextUnit>
    <TextUnit id="2047" loc="4.357">ἴδριες αὐτολύτοις σὺν ἐϋρίνεσσι κύνεσσιν,</TextUnit>
    <TextUnit id="2048" loc="4.358">ἴχνια μαστεύσοντ' ὀλοῶν πουλύπλανα θηρῶν.</TextUnit>
    <TextUnit id="2049" loc="4.359">ἀλλ' ὁπότ' ἀθρήσωσι κύνες σημήϊα ταρσῶν,</TextUnit>
    <TextUnit id="2050" loc="4.360">ἕσπονται στιβέας τε ποδηγετέουσιν ὁμαρτῇ,</TextUnit>
    <TextUnit id="2051" loc="4.361">ῥῖνας μὲν ταναὰς σχεδόθεν χέρσοιο τιθέντες:</TextUnit>
    <TextUnit id="2052" loc="4.362">εἰσοπίσω δ' εἴπέρ τι νεώτερον ἀθρήσειαν</TextUnit>
    <TextUnit id="2053" loc="4.363">ἴχνος, ἐπειγόμενοι θόρον αὐτίκα καγχαλόωντες</TextUnit>
    <TextUnit id="2054" loc="4.364">ληθόμενοι τοῦ πρόσθεν: ἐπὴν δ' εἰς ἄκρον ἵκωνται</TextUnit>
    <TextUnit id="2055" loc="4.365">εὐπλανέος στιβίης θηρός τε παναίολον εὐνήν,</TextUnit>
    <TextUnit id="2056" loc="4.366">αὐτίχ' ὁ μὲν θρώσκει παλάμης ἄπο θηρητῆρος,</TextUnit>
    <TextUnit id="2057" loc="4.367">οἰκτρὰ μάλ' ὑλακόων, κεχαρημένος ἔξοχα θυμόν.</TextUnit>
    <TextUnit id="2058" loc="4.368">ὡς δ' ὅτε παρθενικὴ γλαγόεντος ἐν εἴαρος ὥρῃ</TextUnit>
    <TextUnit id="2059" loc="4.369">ἀβλαύτοισι πόδεσσιν ἀν' οὔρεα πάντ' ἀλάληται,</TextUnit>
    <TextUnit id="2060" loc="4.370">ἄνθεα διζομένη: τὸ δέ οἱ μάλα τηλόθ' ἐούσῃ</TextUnit>
    <TextUnit id="2061" loc="4.371">νηδύμιον προπάροιθεν ἴον μήνυσεν ἀϋτμή:</TextUnit>
    <TextUnit id="2062" loc="4.372">τῇ δὲ μάλ' ἰάνθη μείδησέ τε θυμὸς ἐλαφρός,</TextUnit>
    <TextUnit id="2063" loc="4.373">ἀμᾶται δ' ἀκόρητος, ἀναψαμένη δὲ κάρηνον</TextUnit>
    <TextUnit id="2064" loc="4.374">εἶσιν ἐς ἀγραύλων δόμον ἀείδουσα τοκήων:</TextUnit>
    <TextUnit id="2065" loc="4.375">ὣς κυνὸς ἰάνθη θυμὸς θρασύς: αὐτὰρ ἐπακτὴρ</TextUnit>
    <TextUnit id="2066" loc="4.376">καὶ μάλα μιν θύνοντα βιησάμενος τελαμῶσι</TextUnit>
    <TextUnit id="2067" loc="4.377">καγχαλόων παλίνορσος ἔβη μεθ' ὅμιλον ἑταίρων.</TextUnit>
    <TextUnit id="2068" loc="4.378">τοῖσι δὲ καὶ δρυμὸν διεπέθραδε, θῆρά τε πικρὴν</TextUnit>
    <TextUnit id="2069" loc="4.379">αὐτὸς καὶ συνάεθλος ὅπου λοχόωντες ἔλειψαν.</TextUnit>
    <TextUnit id="2070" loc="4.380">οἱ δ' ἄρ' ἐπειγόμενοι στάλικας στήσαντο κραταιοὺς</TextUnit>
    <TextUnit id="2071" loc="4.381">δίκτυά τ' ἀμπετάσαντο καὶ ἄρκυας ἀμφεβάλοντο:</TextUnit>
    <TextUnit id="2072" loc="4.382">ἐν δὲ δύω κλῖναν δοιαῖς ἑκάτερθε κεραίαις</TextUnit>
    <TextUnit id="2073" loc="4.383">ἀνέρας ἀκρολίνους ὑπὸ μειλινέοισι πάγοισιν.</TextUnit>
    <TextUnit id="2074" loc="4.384">ἐκ δ' αὐτῶν κεράων τε καὶ αἰζηῶν πυλαωρῶν</TextUnit>
    <TextUnit id="2075" loc="4.385">λαιῇ μὲν μήρινθον ἐΰστροφον ἐκτανύουσι</TextUnit>
    <TextUnit id="2076" loc="4.386">μηκεδανήν, λινέην, ὀλίγον γαίης ἐφύπερθεν,</TextUnit>
    <TextUnit id="2077" loc="4.387">ὅσσον ἐπ' ὀμφαλὸν ἀνδρὸς ἱκανέμεναι στροφάλιγγα:</TextUnit>
    <TextUnit id="2078" loc="4.388">τῆς ἀπὸ μὲν κρέμαται περιδαίδαλα παμφανόωντα</TextUnit>
    <TextUnit id="2079" loc="4.389">ἄνθεα ταινιῶν πουλύχροα, δείματα θηρῶν,</TextUnit>
    <TextUnit id="2080" loc="4.390">ἐκ δ' ἄρ' ἀπήρτηται πτίλα μυρία παμφανόωντα,</TextUnit>
    <TextUnit id="2081" loc="4.391">οἰωνῶν τε διηερίων περικαλλέα ταρσὰ</TextUnit>
    <TextUnit id="2082" loc="4.392">γυπάων πολιῶν τε κύκνων δολιχῶν τε πελαργῶν.</TextUnit>
    <TextUnit id="2083" loc="4.393">δεξιτερῇ δὲ λόχους ὑπὸ ῥωγάσιν ἐστήσαντο,</TextUnit>
    <TextUnit id="2084" loc="4.394">ἢ χλοεροῖς πετάλοισι θοῶς πυκάσαντο μέλαθρα,</TextUnit>
    <TextUnit id="2085" loc="4.395">τυτθὸν ἀπ' ἀλλήλων, πίσυρας δ' ἐκάλυψαν ἑκάστῳ</TextUnit>
    <TextUnit id="2086" loc="4.396">ἀνέρας, ὁρπήκεσσι πρόπαν δέμας ἀμφιβαλόντες.</TextUnit>
    <TextUnit id="2087" loc="4.397">αὐτὰρ ἐπὴν κατὰ κόσμον ἐπαρτέα πάντα πέλωνται,</TextUnit>
    <TextUnit id="2088" loc="4.398">σάλπιγξ μὲν κελάδησε πελώριον, ἡ δέ τε λόχμης</TextUnit>
    <TextUnit id="2089" loc="4.399">ὀξὺ λέληκε θοροῦσα καὶ ὀξὺ δέδορκε λακοῦσα:</TextUnit>
    <TextUnit id="2090" loc="4.400">αἰζηοὶ δ' ἐπόρουσαν ἀολλέες, ἐκ δ' ἑκάτερθεν</TextUnit>
    <TextUnit id="2091" loc="4.401">ἀντία θηρὸς ἴασι φαλαγγηδὸν κλονέοντες.</TextUnit>
    <TextUnit id="2092" loc="4.402">ἡ δ' ὅμαδον προλιποῦσα καὶ ἀνέρας ἰθὺς ὀρούει,</TextUnit>
    <TextUnit id="2093" loc="4.403">γυμνὸν ὅπου λεύσσει πεδίον πολύ: κεῖθεν ἔπειτα</TextUnit>
    <TextUnit id="2094" loc="4.404">ἑξείης κατὰ νῶτον ἐγειρόμενος λόχος ἀνδρῶν</TextUnit>
    <TextUnit id="2095" loc="4.405">κλαγγηδὸν παταγοῦσιν, ἐπ' ὀφρύα μηρίνθοιο</TextUnit>
    <TextUnit id="2096" loc="4.406">σευόμενοι καὶ δεῖμα πολύχροον: ἡ δέ τ' ἀνιγρὴ</TextUnit>
    <TextUnit id="2097" loc="4.407">ἀμφίβολος μάλα πάμπαν ἀτυζομένη πεφόρηται:</TextUnit>
    <TextUnit id="2098" loc="4.408">πάντα δ' ὁμοῦ δείδοικε, λόχον, κτύπον, αὐλόν, ἀϋτήν,</TextUnit>
    <TextUnit id="2099" loc="4.409">δειμαλέην μήρινθον: ἐπεὶ κελάδοντος ἀήτεω</TextUnit>
    <TextUnit id="2100" loc="4.410">ταινίαι τ' ἐφύπερθε διηέριαι κραδάουσι</TextUnit>
    <TextUnit id="2101" loc="4.411">κινύμεναι πτέρυγές τε λιγήϊα συρίζουσι.</TextUnit>
    <TextUnit id="2102" loc="4.412">τοὔνεκα παπταίνουσα κατ' ἄρκυος ἀντίον ἕρπει,</TextUnit>
    <TextUnit id="2103" loc="4.413">ἐν δ' ἔπεσεν λινέοισι λόχοις: τοὶ δ' ἐγγὺς ἐόντες</TextUnit>
    <TextUnit id="2104" loc="4.414">ἀκρόλινοι θρώσκουσι καὶ ἐγκονέοντες ὕπερθε</TextUnit>
    <TextUnit id="2105" loc="4.415">σπαρτόδετον τανύουσι περίδρομον: ἄλλο δ' ἐπ' ἄλλῳ</TextUnit>
    <TextUnit id="2106" loc="4.416">νηήσαντο λίνον: μάλα γὰρ τότε θυμαίνουσιν</TextUnit>
    <TextUnit id="2107" loc="4.417">ἄρκτοι καὶ γενύεσσι καὶ ἀργαλέαις παλάμῃσι:</TextUnit>
    <TextUnit id="2108" loc="4.418">δηθάκι δ' ἐξαυτῆς φύγον ἀνέρας ἀγρευτῆρας</TextUnit>
    <TextUnit id="2109" loc="4.419">δίκτυά τ' ἐξήλυξαν, ἀΐστωσαν δέ τε θήρην.</TextUnit>
    <TextUnit id="2110" loc="4.420">ἀλλὰ τότε κρατερός τις ἀνὴρ παλάμην ἐπέδησεν</TextUnit>
    <TextUnit id="2111" loc="4.421">ἄρκτου δεξιτερήν, χήρωσέ τε πᾶσαν ἐρωήν,</TextUnit>
    <TextUnit id="2112" loc="4.422">δῆσέ τ' ἐπισταμένως, τάνυσέν τε ποτὶ ξύλα θῆρα,</TextUnit>
    <TextUnit id="2113" loc="4.423">καὶ πάλιν ἐγκατέκλεισε δρυὸς πεύκης τε μελάθρῳ,</TextUnit>
    <TextUnit id="2114" loc="4.424">πυκνῇσι στροφάλιγξιν ἑὸν δέμας ἀσκήσασαν.</TextUnit>
    <TextUnit id="2115" loc="4.425">χρειὼ δὲ σκοπέλου μὲν ἀνάντεος ἠδὲ πάγοιο</TextUnit>
    <TextUnit id="2116" loc="4.426">σεύεσθαι προθέοντα ποδώκεα φῦλα λαγωῶν,</TextUnit>
    <TextUnit id="2117" loc="4.427">πρὸς δὲ κάταντα σοφῇσι προμηθείῃσιν ἐλαύνειν:</TextUnit>
    <TextUnit id="2118" loc="4.428">αὐτίκα γὰρ σκύλακάς τε καὶ ἀνέρας ἀθρήσαντες</TextUnit>
    <TextUnit id="2119" loc="4.429">πρὸς λόφον ἰθύνουσιν: ἐπεὶ μάλα γιγνώσκουσιν,</TextUnit>
    <TextUnit id="2120" loc="4.430">ὅττι πάροιθεν ἔασιν ὀλιζότεροι πόδες αὐτοῖς.</TextUnit>
    <TextUnit id="2121" loc="4.431">τοὔνεκα ῥηΐδιοι πτώκεσσι πέλουσι κολῶναι,</TextUnit>
    <TextUnit id="2122" loc="4.432">ῥηΐδιοι πτώκεσσι, δυσάντεες ἱππελάτῃσι.</TextUnit>
    <TextUnit id="2123" loc="4.433">ναὶ μὴν ἀτραπιτοῖο πολυστιβίην ἀλεείνειν</TextUnit>
    <TextUnit id="2124" loc="4.434">καὶ πάτον, ἐν δ' ἄρα τῇσι γεωμορίῃσιν ἐλαύνειν:</TextUnit>
    <TextUnit id="2125" loc="4.435">κουφότεροι γὰρ ἔασι τρίβῳ καὶ ποσσὶν ἐλαφροὶ</TextUnit>
    <TextUnit id="2126" loc="4.436">ῥεῖά τ' ἐπιθρώσκουσιν: ἀρηρομένῃ δ' ἐνὶ γαίῃ</TextUnit>
    <TextUnit id="2127" loc="4.437">καὶ θέρεος βαρύθουσι πόδες καὶ χείματος ὥρῃ</TextUnit>
    <TextUnit id="2128" loc="4.438">ἄχρις ἐπισφυρίων ὀλοὴν κρηπῖδα φέρουσιν.</TextUnit>
    <TextUnit id="2129" loc="4.439">ἤν ποτ' ἐλῇς δόρκον δέ, φυλάσσεο μὴ μετὰ πολλὸν</TextUnit>
    <TextUnit id="2130" loc="4.440">ἐκτάδιον δολιχόν τε δρόμον καί τέρμα πόνοιο</TextUnit>
    <TextUnit id="2131" loc="4.441">τυτθὸν ὑποσταίη, λαγόνων δ' ἀπὸ μήδεα χεύῃ:</TextUnit>
    <TextUnit id="2132" loc="4.442">δόρκοι γὰρ περίαλλα δρόμοις ἐνὶ μεσσατίοισι</TextUnit>
    <TextUnit id="2133" loc="4.443">κυστίδα κυμαίνουσιν, ἀναγκαίοισιν ὑπ' ὄμβροις</TextUnit>
    <TextUnit id="2134" loc="4.444">βριθόμενοι λαγόνας, ποτὶ δ' ἰσχίον ὀκλάζουσιν:</TextUnit>
    <TextUnit id="2135" loc="4.445">ἢν δ' ὀλίγον πνεύσωσι πολυσφαράγων ἀπὸ λαιμῶν,</TextUnit>
    <TextUnit id="2136" loc="4.446">πολλὸν ἀρειότεροι λαιψηρότεροί τε φέβονται,</TextUnit>
    <TextUnit id="2137" loc="4.447">γούνασιν εὐφόρτοισι καὶ ἔγκασι κουφοτέροισι.</TextUnit>
    <TextUnit id="2138" loc="4.448">κερδὼ δ' οὔτε λόχοισιν ἁλώσιμος οὔτε βρόχοισιν</TextUnit>
    <TextUnit id="2139" loc="4.449">οὔτε λίνοις: δεινὴ γὰρ ἐπιφροσύνῃσι νοῆσαι,</TextUnit>
    <TextUnit id="2140" loc="4.450">δεινὴ δ' αὖτε κάλωα ταμεῖν, ὑπὸ δ' ἅμματα λῦσαι,</TextUnit>
    <TextUnit id="2141" loc="4.451">καὶ πυκινοῖσι δόλοισιν ὀλισθῆσαι θανάτοιο.</TextUnit>
    <TextUnit id="2142" loc="4.452">ἀλλὰ κύνες μιν ἄειραν ἀολλέες: οὐδ' ἄρ' ἐκεῖνοι</TextUnit>
    <TextUnit id="2143" loc="4.453">καὶ κρατεροί περ ἐόντες ἀναιμωτὶ δαμάσαντο.</TextUnit>
  </Text>
</TessDocument>
