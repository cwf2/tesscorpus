<?xml version="1.0" encoding="UTF-8"?>
<TessDocument id="theophrastus.characters">
  <Metadata>
    <Author>theophrastus</Author>
    <Display>Characters</Display>
    <Abbr>thphr. char.</Abbr>
    <Lang>grc</Lang>
    <Prose>0</Prose>
    <PrintSource>Hermann Diels, Characters. Oxford: Oxford University Press, 1909.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a1999.01.0225</DigitalSourceURL>
    <AddedBy>James Gawley</AddedBy>
    <URI>urn:cts:greekLit:tlg0093.tlg009.perseus-grc1</URI>
  </Metadata>
  <Parts><Part id="1"><Display>Book 0</Display><MaskLower>0</MaskLower><MaskUpper>4</MaskUpper><LocusLower>0.1</LocusLower><LocusUpper>0.5</LocusUpper></Part><Part id="2"><Display>Book 1</Display><MaskLower>5</MaskLower><MaskUpper>11</MaskUpper><LocusLower>1.1</LocusLower><LocusUpper>1.7</LocusUpper></Part><Part id="3"><Display>Book 2</Display><MaskLower>12</MaskLower><MaskUpper>24</MaskUpper><LocusLower>2.1</LocusLower><LocusUpper>2.13</LocusUpper></Part><Part id="4"><Display>Book 3</Display><MaskLower>25</MaskLower><MaskUpper>30</MaskUpper><LocusLower>3.1</LocusLower><LocusUpper>3.6</LocusUpper></Part><Part id="5"><Display>Book 4</Display><MaskLower>31</MaskLower><MaskUpper>44</MaskUpper><LocusLower>4.1</LocusLower><LocusUpper>4.14</LocusUpper></Part><Part id="6"><Display>Book 5</Display><MaskLower>45</MaskLower><MaskUpper>54</MaskUpper><LocusLower>5.1</LocusLower><LocusUpper>5.10</LocusUpper></Part><Part id="7"><Display>Book 6</Display><MaskLower>55</MaskLower><MaskUpper>64</MaskUpper><LocusLower>6.1</LocusLower><LocusUpper>6.10</LocusUpper></Part><Part id="8"><Display>Book 7</Display><MaskLower>65</MaskLower><MaskUpper>74</MaskUpper><LocusLower>7.1</LocusLower><LocusUpper>7.10</LocusUpper></Part><Part id="9"><Display>Book 8</Display><MaskLower>75</MaskLower><MaskUpper>89</MaskUpper><LocusLower>8.1</LocusLower><LocusUpper>8.15</LocusUpper></Part><Part id="10"><Display>Book 9</Display><MaskLower>90</MaskLower><MaskUpper>97</MaskUpper><LocusLower>9.1</LocusLower><LocusUpper>9.8</LocusUpper></Part><Part id="11"><Display>Book 10</Display><MaskLower>98</MaskLower><MaskUpper>111</MaskUpper><LocusLower>10.1</LocusLower><LocusUpper>10.14</LocusUpper></Part><Part id="12"><Display>Book 11</Display><MaskLower>112</MaskLower><MaskUpper>119</MaskUpper><LocusLower>11.1</LocusLower><LocusUpper>11.8</LocusUpper></Part><Part id="13"><Display>Book 12</Display><MaskLower>120</MaskLower><MaskUpper>134</MaskUpper><LocusLower>12.1</LocusLower><LocusUpper>12.15</LocusUpper></Part><Part id="14"><Display>Book 13</Display><MaskLower>135</MaskLower><MaskUpper>145</MaskUpper><LocusLower>13.1</LocusLower><LocusUpper>13.11</LocusUpper></Part><Part id="15"><Display>Book 14</Display><MaskLower>146</MaskLower><MaskUpper>158</MaskUpper><LocusLower>14.1</LocusLower><LocusUpper>14.13</LocusUpper></Part><Part id="16"><Display>Book 15</Display><MaskLower>159</MaskLower><MaskUpper>169</MaskUpper><LocusLower>15.1</LocusLower><LocusUpper>15.11</LocusUpper></Part><Part id="17"><Display>Book 16</Display><MaskLower>170</MaskLower><MaskUpper>184</MaskUpper><LocusLower>16.1</LocusLower><LocusUpper>16.15</LocusUpper></Part><Part id="18"><Display>Book 17</Display><MaskLower>185</MaskLower><MaskUpper>193</MaskUpper><LocusLower>17.1</LocusLower><LocusUpper>17.9</LocusUpper></Part><Part id="19"><Display>Book 18</Display><MaskLower>194</MaskLower><MaskUpper>202</MaskUpper><LocusLower>18.1</LocusLower><LocusUpper>18.9</LocusUpper></Part><Part id="20"><Display>Book 19</Display><MaskLower>203</MaskLower><MaskUpper>213</MaskUpper><LocusLower>19.1</LocusLower><LocusUpper>19.11</LocusUpper></Part><Part id="21"><Display>Book 20</Display><MaskLower>214</MaskLower><MaskUpper>223</MaskUpper><LocusLower>20.1</LocusLower><LocusUpper>20.10</LocusUpper></Part><Part id="22"><Display>Book 21</Display><MaskLower>224</MaskLower><MaskUpper>234</MaskUpper><LocusLower>21.1</LocusLower><LocusUpper>21.11</LocusUpper></Part><Part id="23"><Display>Book 22</Display><MaskLower>235</MaskLower><MaskUpper>247</MaskUpper><LocusLower>22.1</LocusLower><LocusUpper>22.13</LocusUpper></Part><Part id="24"><Display>Book 23</Display><MaskLower>248</MaskLower><MaskUpper>256</MaskUpper><LocusLower>23.1</LocusLower><LocusUpper>23.9</LocusUpper></Part><Part id="25"><Display>Book 24</Display><MaskLower>257</MaskLower><MaskUpper>269</MaskUpper><LocusLower>24.1</LocusLower><LocusUpper>24.13</LocusUpper></Part><Part id="26"><Display>Book 25</Display><MaskLower>270</MaskLower><MaskUpper>275</MaskUpper><LocusLower>25.1</LocusLower><LocusUpper>25.6</LocusUpper></Part><Part id="27"><Display>Book 26</Display><MaskLower>276</MaskLower><MaskUpper>282</MaskUpper><LocusLower>26.1</LocusLower><LocusUpper>26.7</LocusUpper></Part><Part id="28"><Display>Book 27</Display><MaskLower>283</MaskLower><MaskUpper>297</MaskUpper><LocusLower>27.1</LocusLower><LocusUpper>27.15</LocusUpper></Part><Part id="29"><Display>Book 28</Display><MaskLower>298</MaskLower><MaskUpper>304</MaskUpper><LocusLower>28.1</LocusLower><LocusUpper>28.7</LocusUpper></Part><Part id="30"><Display>Book 29</Display><MaskLower>305</MaskLower><MaskUpper>311</MaskUpper><LocusLower>29.1</LocusLower><LocusUpper>29.7</LocusUpper></Part><Part id="31"><Display>Book 30</Display><MaskLower>312</MaskLower><MaskUpper>331</MaskUpper><LocusLower>30.1</LocusLower><LocusUpper>30.20</LocusUpper></Part></Parts><Text>
    <TextUnit id="0" loc="0.1">ἤδη μὲν καὶ πρότερον πολλάκις ἐπιστήσας τὴν διάνοιαν ἐθαύμασα, ἴσως δὲ οὐδὲ παύσομαι θαυμάζων, τί γὰρ δήποτε, τῆς ̔Ελλάδος ὑπὸ τὸν αὐτὸν ἀέρα κειμένης καὶ πάντων τῶν ̔Ελλήνων ὁμοίως παιδευομένων, συμβέβηκεν ἡμῖν οὐ τὴν</TextUnit>
    <TextUnit id="1" loc="0.2">αὐτὴν τάξιν τῶν τρόπων ἔχειν. ἐγὼ γάρ, ὦ Πολύκλεις, συνθεωρήσας ἐκ πολλοῦ χρόνου τὴν ἀνθρωπίνην φύσιν καὶ βεβιωκὼς ἔτη ἐνενήκοντα ἐννέα, ἔτι δὲ ὡμιληκὼς πολλαῖς τε καὶ παντοδαπαῖς φύσεσι καὶ παρατεθεαμένος ἐξ ἀκριβείας πολλῆς τούς τε ἀγαθοὺς τῶν ἀνθρώπων καὶ τοὺς φαύλους ὑπέλαβον δεῖν συγγράψαι, ἃ ἑκάτεροι αὐτῶν ἐπιτηδεύουσιν</TextUnit>
    <TextUnit id="2" loc="0.3">ἐν τῷ βίῳ. ἐκθήσω δέ σοι κατὰ γένος, ὅσα τε τυγχάνει γένη τρόπων τούτοις προσκείμενα καὶ ὃν τρόπον τῇ οἰκονομίᾳ χρῶνται: ὑπολαμβάνω γάρ, ὦ Πολύκλεις, τοὺς υἱεῖς ἡμῶν βελτίους ἔσεσθαι, καταλειφθέντων αὐτοῖς ὑπομνημάτων τοιούτων, οἷς παραδείγμασι χρώμενοι αἱρήσονται τοῖς εὐσχημονεστάτοις συνεῖναί τε καὶ ὁμιλεῖν, ὅπως μὴ</TextUnit>
    <TextUnit id="3" loc="0.4">καταδεέστεροι ὦσιν αὐτῶν. τρέψομαι δὲ ἤδη ἐπὶ τὸν λόγον: σὸν δὲ παρακολουθῆσαί τε ὀρθῶς καὶ εἰδῆσαι, εἰ ὀρθῶς λέγω. πρῶτον μὲν οὖν ποιήσομαι τὸν λόγον ἀπὸ τῶν τὴν εἰρωνείαν ἐζηλωκότων, ἀφεὶς τὸ προοιμιάζεσθαι καὶ</TextUnit>
    <TextUnit id="4" loc="0.5">πολλὰ περὶ τοῦ πράγματος λέγειν: καὶ ἄρξομαι πρῶτον ἀπὸ τῆς εἰρωνείας καὶ ὁριοῦμαι αὐτήν, εἶθ' οὕτως τὸν εἴρωνα διέξειμι, ποῖός τίς ἐστι καὶ εἰς τίνα τρόπον κατενήνεκται: καὶ τὰ ἄλλα δὴ τῶν παθημάτων, ὥσπερ ὑπεθέμην, πειράσομαι κατὰ γένος φανερὰ καθιστάναι.</TextUnit>
    <TextUnit id="5" loc="1.1">ἡ μὲν οὖν εἰρωνεία δόξειεν ἂν εἶναι, ὡς τύπῳ λαβεῖν, προσποίησις ἐπὶ χεῖρον πράξεων καὶ λόγων, ὁ δὲ εἴρων</TextUnit>
    <TextUnit id="6" loc="1.2">τοιοῦτός τις, οἷος προσελθὼν τοῖς ἐχθροῖς ἐθέλειν λαλεῖν, οὐ μισεῖν: καὶ ἐπαινεῖν παρόντας, οἷς ἐπέθετο λάθρα, καὶ τούτοις συλλυπεῖσθαι ἡττωμένοις: καὶ συγγνώμην δὲ ἔχειν τοῖς αὑτὸν κακῶς λέγουσι καὶ ἐπὶ τοῖς καθ' ἑαυτοῦ λεγομένοις.</TextUnit>
    <TextUnit id="7" loc="1.3">καὶ πρὸς τοὺς ἀδικουμένους καὶ ἀγανακτοῦντας πράως διαλέγεσθαι: καὶ τοῖς ἐντυγχάνειν κατὰ σπουδὴν βουλομένοις</TextUnit>
    <TextUnit id="8" loc="1.4">προστάξαι ἐπανελθεῖν. καὶ μηδὲν ὧν πράττει ὁμολογῆσαι, ἀλλὰ φῆσαι βουλεύεσθαι: καὶ προσποιήσασθαι ἄρτι παραγεγονέναι</TextUnit>
    <TextUnit id="9" loc="1.5">καὶ ὀψὲ γενέσθαι αὐτὸν καὶ μαλακισθῆναι. καὶ πρὸς τοὺς δανειζομένους καὶ ἐρανίζοντας ὡς οὐ πωλεῖ, καὶ μὴ πωλῶν φῆσαι πωλεῖν: καὶ ἀκούσας τι μὴ προσποιεῖσθαι, καὶ ἰδὼν φῆσαι μὴ ἑορακέναι, καὶ ὁμολογήσας μὴ μεμνῆσθαι: καὶ τὰ μὲν σκέψασθαι φάσκειν, τὰ δὲ οὐκ εἰδέναι, τὰ δὲ θαυμάζειν, τὰ δ' ἤδη ποτὲ καὶ αὐτὸς οὕτως διαλογίσασθαι.</TextUnit>
    <TextUnit id="10" loc="1.6">καὶ τὸ ὅλον δεινὸς τῷ τοιούτῳ τρόπῳ τοῦ λόγου χρῆσθαι: 'οὐ πιστεύω', 'οὐχ ὑπολαμβάνω', 'ἐκπλήττομαι' καὶ 'λέγεις αὐτὸν ἕτερον γεγονέναι: καὶ μὴν οὐ ταῦτα πρὸς ἐμὲ διεξῄει', 'παράδοξόν μοι τὸ πρᾶγμα', 'ἄλλῳ τινὶ λέγε', 'ὅπως δὲ σοὶ ἀπιστήσω ἢ ἐκείνου καταγνῶ, ἀποροῦμαι', 'ἀλλ' ὅρα, μὴ σὺ θᾶττον πιστεύεις'.</TextUnit>
    <TextUnit id="11" loc="1.7">τοιαύτας φωνὰς καὶ πλοκὰς καὶ παλιλλογίας εὑρεῖν ἐστι τῶν εἰρώνων. τὰ δὴ τῶν ἠθῶν μὴ ἁπλᾶ, ἀλλ' ἐπίβουλα, φυλάττεσθαι μᾶλλον δεῖ ἢ τοὺς ἔχεις.</TextUnit>
    <TextUnit id="12" loc="2.1">τὴν δὲ κολακείαν ὑπολάβοι ἄν τις ὁμιλίαν αἰσχρὰν εἶναι, συμφέρουσαν δὲ τῷ κολακεύοντι, τὸν δὲ κόλακα τοιοῦτόν</TextUnit>
    <TextUnit id="13" loc="2.2">τινα, ὥστε ἅμα πορευόμενον εἰπεῖν: 'ἐνθυμῇ, ὡς ἀποβλέπουσι πρὸς δὲ οἱ ἄνθρωποι; τοῦτο δὲ οὐθενὶ τῶν ἐν τῇ πόλει γίγνεται πλὴν σοί.' 'ηὐδοκίμεις χθὲς ἐν τῇ στοᾷ:' πλειόνων γὰρ ἢ τριάκοντα ἀνθρώπων καθημένων καὶ ἐμπεσόντος λόγου, τίς εἴη βέλτιστος, ἀπ' αὐτοῦ ἀρξαμένους πάντας ἐπὶ τὸ ὄνομα</TextUnit>
    <TextUnit id="14" loc="2.3">αὐτοῦ κατενεχθῆναι. καὶ ἄλλα τοιαῦτα λέγων ἀπὸ τοῦ ἱματίου ἀφελεῖν κροκύδα, καὶ ἐάν τι πρὸς τὸ τρίχωμα τῆς κεφαλῆς ὑπὸ πνεύματος προσενεχθῇ ἄχυρον, καρφολογῆσαι. καὶ ἐπιγελάσας δὲ εἰπεῖν: 'ὁρᾶς; ὅτι δυοῖν σοι ἡμερῶν οὐκ ἐντετύχηκα, πολιῶν ἔσχηκας τὸν πώγωνα μεστόν, καίπερ εἴ τις καὶ ἄλλος ἔχεις πρὸς τὰ ἔτη μέλαιναν τὴν τρίχα.'</TextUnit>
    <TextUnit id="15" loc="2.4">καὶ λέγοντος δὲ αὐτοῦ τι τοὺς ἄλλους σιωπᾶν κελεῦσαι, καὶ ἐπαινέσαι δὲ ἀκούοντος, καὶ ἐπισημήνασθαι δέ, εἰ παύσαιτο, 'ὀρθῶς', καὶ σκώψαντι ψυχρῶς ἐπιγελάσαι τό τε ἱμάτιον ὦσαι εἰς τὸ στόμα ὡς δὴ οὐ δυνάμενος κατασχεῖν τὸν</TextUnit>
    <TextUnit id="16" loc="2.5">γέλωτα. καὶ τοὺς ἀπαντῶντας ἐπιστῆναι κελεῦσαι, ἕως ἂν</TextUnit>
    <TextUnit id="17" loc="2.6">αὐτὸς παρέλθῃ. καὶ τοῖς παιδίοις μῆλα καὶ ἀπίους πριάμενος εἰσενέγκας δοῦναι ὁρῶντος αὐτοῦ, καὶ φιλήσας δὲ εἰπεῖν:</TextUnit>
    <TextUnit id="18" loc="2.7">'χρηστοῦ πατρὸς νεοττία.' καὶ συνωνούμενος ἐπικρηπῖδας</TextUnit>
    <TextUnit id="19" loc="2.8">τὸν πόδα φῆσαι εἶναι εὐρυθμότερον τοῦ ὑποδήματος. καὶ πορευομένου πρός τινα τῶν φίλων προδραμὼν εἰπεῖν ὅτι 'πρὸς σὲ ἔρχεται', καὶ ἀναστρέψας ὅτι 'προσήγγελκα'.</TextUnit>
    <TextUnit id="20" loc="2.9">ἀμέλει δὲ καὶ τὰ ἐκ γυναικείας ἀγορᾶς διακονῆσαι δυνατὸς</TextUnit>
    <TextUnit id="21" loc="2.10">ἀπνευστί. καὶ τῶν ἑστιωμένων πρῶτος ἐπαινέσαι τὸν οἶνον καὶ παραμένων εἰπεῖν: 'ὡς μαλακῶς ἐσθίεις', καὶ ἄρας τι τῶν ἀπὸ τῆς τραπέζης φῆσαι: 'τουτὶ ἄρα ὡς χρηστόν ἐστι', καὶ ἐρωτῆσαι, μὴ ῥιγοῖ, καὶ εἰ ἐπιβάλλεσθαι βούλεται, καὶ εἴ τι περιστείλῃ αὐτόν: καὶ μὴν ταῦτα λέγων πρὸς τὸ οὖς προσπίπτων διαψιθυρίζειν: καὶ εἰς ἐκεῖνον ἀποβλέπων τοῖς</TextUnit>
    <TextUnit id="22" loc="2.11">ἄλλοις λαλεῖν. καὶ τοῦ παιδὸς ἐν τῷ θεάτρῳ ἀφελόμενος</TextUnit>
    <TextUnit id="23" loc="2.12">τὰ προσκεφάλαια αὐτὸς ὑποστρῶσαι. καὶ τὴν οἰκίαν φῆσαι εὖ ἠρχιτεκτονῆσθαι καὶ τὸν ἀγρὸν εὖ πεφυτεῦσθαι καὶ τὴν εἰκόνα ὁμοίαν εἶναι.</TextUnit>
    <TextUnit id="24" loc="2.13">καὶ τὸ κεφάλαιον τὸν κόλακα ἔστι θεάσασθαι πάντα καὶ λέγοντα καὶ πράττοντα, ᾧ χαριεῖσθαι ὑπολαμβάνει.</TextUnit>
    <TextUnit id="25" loc="3.1">ἡ δὲ ἀδολεσχία ἐστὶ μὲν διήγησις λόγων μακρῶν</TextUnit>
    <TextUnit id="26" loc="3.2">καὶ ἀπροβουλεύτων: ὁ δὲ ἀδολέσχης τοιοῦτός τις, οἷος, ὃν μὴ γιγνώσκει, τούτῳ παρακαθεζόμενος πλησίον πρῶτον μὲν τῆς αὑτοῦ γυναικὸς εἰπεῖν ἐγκώμιον: εἶτα, ὃ τῆς νυκτὸς εἶδεν ἐνύπνιον, τοῦτο διηγήσασθαι: εἶθ' ὧν εἶχεν ἐπὶ τῷ</TextUnit>
    <TextUnit id="27" loc="3.3">δείπνῳ τὰ καθ' ἕκαστα διεξελθεῖν. εἶτα δὴ προχωροῦντος τοῦ πράγματος λέγειν, ὡς πολὺ πονηρότεροί εἰσιν οἱ νῦν ἄνθρωποι τῶν ἀρχαίων, καὶ ὡς ἄξιοι γεγόνασιν οἱ πυροὶ ἐν τῇ ἀγορᾷ, καὶ ὡς πολλοὶ ἐπιδημοῦσι ξένοι, καὶ τὴν</TextUnit>
    <TextUnit id="28" loc="3.4">θάλατταν ἐκ Διονυσίων πλόιμον εἶναι: καὶ εἰ ποιήσειεν ὁ Ζεὺς ὕδωρ πλεῖον, τὰ ἐν τῇ γῇ βελτίω ἔσεσθαι, καὶ ὃν ἀγρὸν εἰς νέωτα γεωργήσει, καὶ ὡς χαλεπόν ἐστι τὸ ζῆν, καὶ ὡς Δάμιππος μυστηρίοις μεγίστην δᾷδα ἔστησεν, καὶ πόσοι εἰσὶ κίονες τοῦ ̓Ωιδείου, καὶ 'χθὲς ἤμεσα', καὶ 'τίς</TextUnit>
    <TextUnit id="29" loc="3.5">ἐστιν ἡμέρα τήμερον;' κἂν ὑπομένῃ τις αὐτόν, μὴ ἀφίστασθαι. καὶ ὡς Βοηδρομιῶνος μέν ἐστι τὰ μυστήρια, Πυανοψιῶνος δὲ ̓Απατούρια, Ποσιδεῶνος δὲ τὰ κατ' ἀγροὺς Διονύσια.</TextUnit>
    <TextUnit id="30" loc="3.6">Παρασείσαντα δὴ δεῖ τοὺς τοιούτους τῶν ἀνθρώπων καὶ διαράμενον ἀπαλλάττεσθαι, ὅστις ἀπύρευτος βούλεται εἶναι: ἔργον γὰρ συναρκεῖσθαι τοῖς μήτε σχολὴν μήτε σπουδὴν διαγινώσκουσιν.</TextUnit>
    <TextUnit id="31" loc="4.1">ἡ δὲ ἀγροικία δόξειεν ἂν εἶναι ἀμαθία ἀσχήμων, ὁ δὲ ἄγροικος τοιοῦτός τις, οἷος κυκεῶνα πιὼν εἰς ἐκκλησίαν πορεύεσθαι, καὶ τὸ μύρον φάσκειν οὐδὲν τοῦ θύμου ἥδιον ὄζειν, καὶ μείζω τοῦ ποδὸς τὰ ὑποδήματα φορεῖν, καὶ</TextUnit>
    <TextUnit id="32" loc="4.2">μεγάλῃ τῇ φωνῇ λαλεῖν. καὶ τοῖς μὲν φίλοις καὶ οἰκείοις ἀπιστεῖν, πρὸς δὲ τοὺς αὑτοῦ οἰκέτας ἀνακοινοῦσθαι περὶ</TextUnit>
    <TextUnit id="33" loc="4.3">τῶν μεγίστων: καὶ τοῖς παρ' αὐτῷ ἐργαζομένοις μισθωτοῖς</TextUnit>
    <TextUnit id="34" loc="4.4">ἐν ἀγρῷ πάντα τὰ ἀπὸ τῆς ἐκκλησίας διηγεῖσθαι. καὶ ἀναβεβλημένος ἄνω τοῦ γόνατος καθιζάνειν, ὥστε τὰ γυμνὰ</TextUnit>
    <TextUnit id="35" loc="4.5">αὐτοῦ φαίνεσθαι. καὶ ἐπ' ἄλλῳ μὲν μηδενὶ μήτε θαυμάζειν μήτε ἐκπλήττεσθαι ἐν ταῖς ὁδοῖς, ὅταν δὲ ἴδῃ βοῦν</TextUnit>
    <TextUnit id="36" loc="4.6">ἢ ὄνον ἢ τράγον, ἑστηκὼς θεωρεῖν. καὶ προαιρῶν δέ τι ἐκ</TextUnit>
    <TextUnit id="37" loc="4.7">τοῦ ταμιείου δεινὸς φαγεῖν: καὶ ζωρότερον πιεῖν. καὶ τὴν σιτοποιὸν πειρῶν λαθεῖν, κᾆτ' ἀλέσαι μετ' αὐτῆς τοῖς ἔνδον</TextUnit>
    <TextUnit id="38" loc="4.8">πᾶσι καὶ αὑτῷ τὰ ἐπιτήδεια. καὶ ἀριστῶν δὲ ἅμα τοῖς</TextUnit>
    <TextUnit id="39" loc="4.9">ὑποζυγίοις ἐμβαλεῖν. καὶ παρὰ τὴν θύραν ὑπακοῦσαι</TextUnit>
    <TextUnit id="40" loc="4.10">αὐτός. καὶ τὸν κύνα προσκαλεσάμενος καὶ ἐπιλαβόμενος τοῦ ῥύγχους εἰπεῖν: 'οὗτος φυλάττει τὸ χωρίον καὶ τὴν</TextUnit>
    <TextUnit id="41" loc="4.11">οἰκίαν.' καὶ τὸ ἀργύριον δὲ παρά του λαβὼν ἀποδοκιμάζειν, λίαν μὲν λυπρὸν εἶναι, καὶ ἕτερον ἀνταλλάττεσθαι: καὶ εἴ τῳ ἄροτρον ἔχρησεν ἢ κόφινον ἢ δρέπανον ἢ θύλακον,</TextUnit>
    <TextUnit id="42" loc="4.12">ταῦτα τῆς νυκτὸς κατὰ ἀγρυπνίαν ἀναμιμνῃσκόμενος .* καὶ εἰς ἄστυ καταβαίνων ἐρωτῆσαι τὸν ἀπαντῶντα, πόσου ἦσαν αἱ διφθέραι καὶ τὸ τάριχος καὶ εἰ τήμερον ὁ ἀγὼν νουμηνίαν ἄγει, καὶ εἰπεῖν εὐθὺς ὅτι βούλεται καταβὰς</TextUnit>
    <TextUnit id="43" loc="4.13">ἀποκείρασθαι. καὶ ἐν βαλανείῳ δὲ ᾆσαι: καὶ εἰς τὰ ὑποδήματα</TextUnit>
    <TextUnit id="44" loc="4.14">δὲ ἥλους ἐγκροῦσαι. καὶ τῆς αὐτῆς ὁδοῦ παριὼν κομίσασθαι παρ' ̓Αρχίου τοὺς ταρίχους.</TextUnit>
    <TextUnit id="45" loc="5.1">ἡ δὲ ἀρέσκειά ἐστι μέν, ὡς ὅρῳ περιλαβεῖν, ἔντευξις οὐκ ἐπὶ τῷ βελτίστῳ ἡδονῆς παρασκευαστική, ὁ δὲ ἄρεσκος</TextUnit>
    <TextUnit id="46" loc="5.2">ἀμέλει τοιοῦτός τις, οἷος πόρρωθεν προσαγορεύσας καὶ ἄνδρα κράτιστον εἰπὼν καὶ θαυμάσας ἱκανῶς, ἀμφοτέραις ταῖς χερσὶ μὴ ἀφιέναι καὶ μικρὸν προπέμψας καὶ ἐρωτήσας,</TextUnit>
    <TextUnit id="47" loc="5.3">πότε αὐτὸν ὄψεται, ἐπαινῶν ἀπαλλάττεσθαι. καὶ παρακληθεὶς δὲ πρὸς δίαιταν μὴ μόνον ᾧ πάρεστι βούλεσθαι ἀρέσκειν, ἀλλὰ καὶ τῷ ἀντιδίκῳ, ἵνα κοινὸς εἷς εἶναι δοκῇ.</TextUnit>
    <TextUnit id="48" loc="5.4">καὶ τοὺς ξένους δὲ εἰπεῖν ὡς δικαιότερα λέγουσι τῶν πολιτῶν.</TextUnit>
    <TextUnit id="49" loc="5.5">καὶ κεκλημένος δὲ ἐπὶ δεῖπνον κελεῦσαι καλέσαι τὰ παιδία τὸν ἑστιῶντα, καὶ εἰσιόντα φῆσαι σύκου ὁμοιότερα εἶναι τῷ πατρί, καὶ προσαγόμενος φιλῆσαι καὶ παρ' αὑτὸν καθίστασθαι: καὶ τοῖς μὲν συμπαίζειν αὐτὸς λέγων 'ἀσκός, πέλεκυς': τὰ δὲ ἐπὶ τῆς γαστρὸς ἐᾶν καθεύδειν ἅμα θλιβόμενος.</TextUnit>
    <TextUnit id="50" loc="5.6">καὶ πλειστάκις δὲ ἀποκείρασθαι καὶ τοὺς ὀδόντας λευκοὺς ἔχειν καὶ τὰ ἱμάτια δὲ χρηστὰ μεταβάλλεσθαι καὶ χρίσματι</TextUnit>
    <TextUnit id="51" loc="5.7">ἀλείφεσθαι. καὶ τῆς μὲν ἀγορᾶς πρὸς τὰς τραπέζας προσφοιτᾶν, τῶν δὲ γυμνασίων ἐν τούτοις διατρίβειν, οὗ ἂν ἔφηβοι γυμνάζωνται, τοῦ δὲ θεάτρου καθῆσθαι, ὅταν ᾖ θέα,</TextUnit>
    <TextUnit id="52" loc="5.8">πλησίον τῶν στρατηγῶν. καὶ ἀγοράζειν αὑτῷ μὲν μηδέν, ξένοις δὲ εἰς Βυζάντιον ἐπιστάλματα, καὶ Λακωνικὰς κύνας εἰς Κύζικον καὶ μέλι ̔Υμήττιον εἰς ̔Ρόδον, καὶ ταῦτα ποιῶν</TextUnit>
    <TextUnit id="53" loc="5.9">τοῖς ἐν τῇ πόλει διηγεῖσθαι. ἀμέλει δὲ καὶ πίθηκον θρέψαι δεινὸς καὶ τίτυρον κτήσασθαι καὶ Σικελικὰς περιστερὰς καὶ δορκαδείους ἀστραγάλους καὶ Θουριακὰς τῶν στρογγύλων ληκύθους καὶ βακτηρίας τῶν σκολιῶν ἐκ Λακεδαίμονος καὶ αὐλαίαν ἔχουσαν Πέρσας ἐνυφασμένους, καὶ αὐλίδιον παλαιστριαῖον</TextUnit>
    <TextUnit id="54" loc="5.10">κόνιν ἔχον καὶ σφαιριστήριον. καὶ τοῦτο περιὼν χρηννύναι τοῖς φιλοσόφοις, τοῖς σοφισταῖς, τοῖς ὁπλομάχοις, τοῖς ἁρμονικοῖς ἐπιδείκνυσθαι: καὶ αὐτὸς ἐν ταῖς ἐπιδείξεσιν ὕστερον ἐπεισιέναι ἐπὶ τῷ τὸν ἕτερον εἰπεῖν τῶν θεωμένων πρὸς τὸν ἕτερον, ὅτι τούτου ἐστὶν ἡ παλαίστρα.</TextUnit>
    <TextUnit id="55" loc="6.1">ἡ δὲ ἀπόνοιά ἐστιν ὑπομονὴ αἰσχρῶν ἔργων καὶ λόγων,</TextUnit>
    <TextUnit id="56" loc="6.2">ὁ δὲ ἀπονενοημένος τοιοῦτός τις, οἷος ὀμόσαι ταχύ, κακῶς ἀκοῦσαι, λοιδορηθῆναι δυνάμενος, τῷ ἤθει ἀγοραῖός τις καὶ</TextUnit>
    <TextUnit id="57" loc="6.3">ἀνασεσυρμένος καὶ παντοποιός. ἀμέλει δυνατὸς καὶ ὀρχεῖσθαι νήφων τὸν κόρδακα καὶ προσωπεῖον ἔχων ἐν κωμικῷ</TextUnit>
    <TextUnit id="58" loc="6.4">χορῷ. καὶ ἐν θαύμασι δὲ τοὺς χαλκοῦς ἐκλέγειν καθ' ἕκαστον παριὼν καὶ μάχεσθαι τούτοις τοῖς τὸ σύμβολον</TextUnit>
    <TextUnit id="59" loc="6.5">φέρουσι καὶ προῖκα θεωρεῖν ἀξιοῦσι. δεινὸς δὲ καὶ πανδοκεῦσαι καὶ πορνοβοσκῆσαι καὶ τελωνῆσαι καὶ μηδεμίαν αἰσχρὰν ἐργασίαν ἀποδοκιμάσαι, ἀλλὰ κηρύττειν, μαγειρεύειν,</TextUnit>
    <TextUnit id="60" loc="6.6">κυβεύειν: τὴν μητέρα μὴ τρέφειν, ἀπάγεσθαι κλοπῆς, τὸ δεσμωτήριον πλείω χρόνον οἰκεῖν ἢ τὴν αὑτοῦ οἰκίαν.</TextUnit>
    <TextUnit id="61" loc="6.7">καὶ τοῦτο δ' ἂν εἶναι δόξειεν τῶν περιισταμένων τοὺς ὄχλους καὶ προσκαλούντων, μεγάλῃ τῇ φωνῇ καὶ παρερρωγυίᾳ λοιδορουμένων καὶ διαλεγομένων πρὸς αὐτούς, καὶ μεταξὺ οἱ μὲν προσίασιν, οἱ δὲ ἀπίασιν πρὶν ἀκοῦσαι αὐτοῦ, ἀλλὰ τοῖς μὲν ἀρχήν, τοῖς δὲ συλλαβήν, τοῖς δὲ μέρος τοῦ πράγματος λέγει, οὐκ ἄλλως θεωρεῖσθαι ἀξιῶν τὴν ἀπόνοιαν αὐτοῦ, ἢ ὅταν ᾖ πανήγυρις.</TextUnit>
    <TextUnit id="62" loc="6.8">ἱκανὸς δὲ καὶ δίκας τὰς μὲν φεύγειν, τὰς δὲ διώκειν, τὰς δὲ ἐξόμνυσθαι, ταῖς δὲ παρεῖναι ἔχων ἐχῖνον ἐν τῷ προκολπίῳ</TextUnit>
    <TextUnit id="63" loc="6.9">καὶ ὁρμαθοὺς γραμματειδίων ἐν ταῖς χερσίν: οὐκ ἀποδοκιμάζειν δὲ οὐδ' ἅμα πολλῶν ἀγοραίων στρατηγεῖν καὶ εὐθὺς τούτοις δανείζειν καὶ τῆς δραχμῆς τόκον τρία ἡμιωβόλια τῆς ἡμέρας πράττεσθαι. καὶ ἐφοδεύειν τὰ μαγειρεῖα, τὰ ἰχθυοπώλια, τὰ ταριχοπώλια, καὶ τοὺς τόκους ἀπὸ τοῦ ἐμπολήματος εἰς τὴν γνάθον ἐκλέγειν.</TextUnit>
    <TextUnit id="64" loc="6.10">̓Εργώδεις δέ εἰσιν οἱ τὸ στόμα εὔλυτον ἔχοντες πρὸς λοιδορίαν καὶ φθεγγόμενοι μεγάλῃ τῇ φωνῇ, ὡς συνηχεῖν αὐτοῖς τὴν ἀγορὰν καὶ τὰ ἐργαστήρια.</TextUnit>
    <TextUnit id="65" loc="7.1">ἡ δὲ λαλιά, εἴ τις αὐτὴν ὁρίζεσθαι βούλοιτο, εἶναι ἂν</TextUnit>
    <TextUnit id="66" loc="7.2">δόξειεν ἀκρασία τοῦ λόγου, ὁ δὲ λάλος τοιοῦτός τις, οἷος τῷ ἐντυγχάνοντι εἰπεῖν, ἂν ὁτιοῦν πρὸς αὐτὸν φθέγξηται, ὅτι οὐθὲν λέγει καὶ ὅτι αὐτὸς πάντα οἶδεν καὶ ἂν ἀκούῃ</TextUnit>
    <TextUnit id="67" loc="7.3">αὑτοῦ, μαθήσεται: καὶ μεταξὺ δὲ ἀποκρινομένῳ ἐπιβάλλειν: 'εἶπας σύ; μὴ ἐπιλάθῃ, ὃ μέλλεις λέγειν,' καὶ 'εὖ γε, ὅτι με ὑπέμνησας' καὶ 'τὸ λαλεῖν ὡς χρήσιμόν που' καὶ 'ὃ παρέλιπον' καὶ 'ταχύ γε συνῆκας τὸ πρᾶγμα' καὶ 'πάλαι σε παρετήρουν, εἰ ἐπὶ τὸ αὐτὸ ἐμοὶ κατενεχθήσῃ', καὶ ἑτέρας ἀρχὰς τοιαύτας πορίσασθαι, ὥστε μηδὲ ἀναπνεῦσαι</TextUnit>
    <TextUnit id="68" loc="7.4">τὸν ἐντυγχάνοντα. καὶ ὅταν γε τοὺς καθ' ἕνα ἀπογυμνώσῃ, δεινὸς καὶ ἐπὶ τοὺς ἀθρόους καὶ συνεστηκότας πορευθῆναι καὶ φυγεῖν ποιῆσαι μεταξὺ χρηματίζοντας.</TextUnit>
    <TextUnit id="69" loc="7.5">καὶ εἰς τὰ διδασκαλεῖα δὲ καὶ εἰς τὰς παλαίστρας εἰσιὼν κωλύειν τοὺς παῖδας προμανθάνειν: τοσαῦτα καὶ προσλαλεῖ</TextUnit>
    <TextUnit id="70" loc="7.6">τοῖς παιδοτρίβαις καὶ διδασκάλοις. καὶ τοὺς ἀπιέναι φάσκοντας δεινὸς προπέμψαι καὶ ἀποκαταστῆσαι εἰς τὰς οἰκίας.</TextUnit>
    <TextUnit id="71" loc="7.7">καὶ πυθόμενος τὰ ἀπὸ τῆς ἐκκλησίας ἀπαγγέλλειν, προσδιηγήσασθαι δὲ καὶ τὴν ἐπ' ̓Αριστοφῶντος τότε γενομένην τοῦ ῥήτορος μάχην καὶ τὴν Λακεδαιμονίοις ὑπὸ Λυσάνδρου, καὶ οὕς ποτε λόγους αὐτὸς εἴπας εὐδοκίμησεν ἐν τῷ δήμῳ.</TextUnit>
    <TextUnit id="72" loc="7.8">καὶ κατὰ τῶν πληθῶν γε ἅμα διηγούμενος κατηγορίαν παρεμβαλεῖν, ὥστε τοὺς ἀκούοντας ἤτοι ἐπιλαθέσθαι ἢ</TextUnit>
    <TextUnit id="73" loc="7.9">νυστάξαι ἢ μεταξὺ καταλιπόντας ἀπαλλάττεσθαι. καὶ συνδικάζων δὲ κωλῦσαι κρῖναι καὶ συνθεωρῶν θεάσασθαι καὶ συνδειπνῶν φαγεῖν λέγων, ὅτι χαλεπὸν τῷ λάλῳ ἐστὶ σιωπᾶν, καὶ ὡς ἐν ὑγρῷ ἐστιν ἡ γλῶττα, καὶ ὅτι οὐκ ἂν σιωπήσειεν, οὐδ' εἰ τῶν χελιδόνων δόξειεν εἶναι λαλίστερος.</TextUnit>
    <TextUnit id="74" loc="7.10">καὶ σκωπτόμενος ὑπομεῖναι καὶ ὑπὸ τῶν αὑτοῦ παιδίων, ὅταν αὐτὸν ἤδη καθεύδειν βουλόμενα κελεύῃ λέγοντα ταῦτα: 'λαλεῖν τι ἡμῖν, ὅπως ἂν ἡμᾶς ὕπνος λάβῃ.'</TextUnit>
    <TextUnit id="75" loc="8.1">ἡ δὲ λογοποιία ἐστὶ σύνθεσις ψευδῶν λόγων καὶ πράξεων, ὧν πιστεύεσθαι βούλεται ὁ λογοποιῶν, ὁ δὲ</TextUnit>
    <TextUnit id="76" loc="8.2">λογοποιὸς τοιοῦτός τις, οἷος ἀπαντήσας τῷ φίλῳ εὐθὺς καταβαλὼν τὸ ἦθος καὶ μειδιάσας ἐρωτῆσαι: 'πόθεν σύ'; καὶ 'λέγεις τί καὶ πῶς'; 'ἔχεις περὶ τοῦδε εἰπεῖν καινόν'; καὶ ὡς ἐπιβαλὼν ἐρωτᾶν: 'μὴ λέγεταί τι καινότερον; καὶ</TextUnit>
    <TextUnit id="77" loc="8.3">μὴν ἀγαθά γέ ἐστι τὰ λεγόμενα.' καὶ οὐκ ἐάσας ἀποκρίνασθαι εἰπεῖν: 'τί λέγεις; οὐθὲν ἀκήκοας; δοκῶ μοί σε</TextUnit>
    <TextUnit id="78" loc="8.4">εὐωχήσειν καινῶν λόγων.' καὶ ἔστιν αὐτῷ ἢ στρατιώτης ἢ παῖς ̓Αστείου τοῦ αὐλητοῦ ἢ Λύκων ὁ ἐργολάβος παραγεγονὼς</TextUnit>
    <TextUnit id="79" loc="8.5">ἐξ αὐτῆς τῆς μάχης, οὗ φησιν ἀκηκοέναι. αἱ μὲν οὖν ἀναφοραὶ τῶν λόγων τοιαῦταί εἰσιν αὐτοῦ, ὧν οὐθεὶς</TextUnit>
    <TextUnit id="80" loc="8.6">ἂν ἔχοι ἐπιλαβέσθαι. διηγεῖται δὲ τούτους φάσκων λέγειν, ὡς Πολυπέρχων καὶ ὁ βασιλεὺς μάχῃ νενίκηκεν, καὶ</TextUnit>
    <TextUnit id="81" loc="8.7">Κάσανδρος ἐζώγρηται: καὶ ἂν εἴπῃ τις αὐτῷ: 'σὺ δὲ ταῦτα πιστεύεις;' φήσει: τὸ πρᾶγμα βοᾶσθαι γὰρ ἐν τῇ πόλει, καὶ τὸν λόγον ἐπεντείνειν, και πάντας συμφωνεῖν: ταὐτὰ γὰρ λέγειν περὶ τῆς μάχης: καὶ πολὺν τὸν ζωμὸν γεγονέναι.</TextUnit>
    <TextUnit id="82" loc="8.8">εἶναι δ' ἑαυτῷ καὶ σημεῖον τὰ πρόσωπα τῶν ἐν τοῖς πράγμασιν: ὁρᾶν γὰρ αὐτῶν πάντων μεταβεβληκότα: λέγει δ', ὡς καὶ παρακήκοε παρὰ τούτοις κρυπτόμενόν τινα ἐν οἰκίᾳ, ἤδη πέμπτην ἡμέραν ἥκοντα ἐκ Μακεδονίας, ὃς</TextUnit>
    <TextUnit id="83" loc="8.9">πάντα ταῦτα οἶδε. καὶ πάντα διεξιών πως οἴεσθαι πιθανῶς σχετλιάζειν λέγων: 'δυστυχὴς Κάσανδρος: ὢ ταλαίπωρος:</TextUnit>
    <TextUnit id="84" loc="8.10">ἐνθυμῇ τὸ τῆς τύχης; ἀλλ' οὖν ἰσχυρὸς γενόμενος,' καί 'δεῖ δ' αὐτόν σε μόνον εἰδέναι': πᾶσι δὲ τοῖς ἐν τῇ πόλει προσδεδράμηκε λέγων.</TextUnit>
    <TextUnit id="85" loc="8.11">τῶν τοιούτων ἀνθρώπων τεθαύμακα, τί ποτε βούλονται λογοποιοῦντες: οὐ γὰρ μόνον ψεύδονται, ἀλλὰ καὶ ἀλυσιτελῶς</TextUnit>
    <TextUnit id="86" loc="8.12">ἀπαλλάττουσι: πολλάκις γὰρ αὐτῶν οἱ μὲν ἐν τοῖς βαλανείοις περιστάσεις ποιούμενοι τὰ ἱμάτια ἀποβεβλήκασιν, οἱ δ' ἐν τῇ στοᾷ πεζομαχίᾳ καὶ ναυμαχίᾳ νικῶντες ἐρήμους</TextUnit>
    <TextUnit id="87" loc="8.13">δίκας ὠφλήκασιν: εἰσὶ δ' οἳ καὶ πόλεις τῷ λόγῳ κατὰ</TextUnit>
    <TextUnit id="88" loc="8.14">κράτος αἱροῦντες παρεδειπνήθησαν. πάνυ δὴ ταλαίπωρον αὐτῶν ἐστι τὸ ἐπιτήδευμα: ποίᾳ γὰρ οὐ στοᾷ, ποίῳ δὲ ἐργαστηρίῳ, ποίῳ δὲ μέρει τῆς ἀγορᾶς οὐκ ἐνημερεύουσιν</TextUnit>
    <TextUnit id="89" loc="8.15">ἀπαυδᾶν ποιοῦντες τοὺς ἀκούοντας: οὕτως καὶ καταπονοῦσι ταῖς ψευδολογίαις.</TextUnit>
    <TextUnit id="90" loc="9.1">ἡ δὲ ἀναισχυντία ἐστὶ μέν, ὡς ὅρῳ λαβεῖν, καταφρόνησις δόξης αἰσχροῦ ἕνεκα κέρδους, ὁ δὲ ἀναίσχυντος</TextUnit>
    <TextUnit id="91" loc="9.2">τοιοῦτός τις, οἷος πρῶτον μὲν ὃν ἀποστερεῖ, πρὸς τοῦτον ἀπελθὼν δανείζεσθαι, εἶτα θύσας τοῖς θεοῖς αὐτὸς μὲν δειπνεῖν παρ' ἑτέρῳ, τὰ δὲ κρέα ἀποτιθέναι ἁλσὶ πάσας.</TextUnit>
    <TextUnit id="92" loc="9.3">καὶ προσκαλεσάμενος τὸν ἀκόλουθον δοῦναι ἀπὸ τῆς τραπέζης ἄρας κρέας καὶ ἄρτον καὶ εἰπεῖν ἀκουόντων πάντων:</TextUnit>
    <TextUnit id="93" loc="9.4">'εὐωχοῦ, Τίβειε.' καὶ ὀψωνῶν δὲ ὑπομιμνῄσκειν τὸν κρεωπώλην, εἴ τι χρήσιμος αὐτῷ γέγονε, καὶ ἑστηκὼς πρὸς τῷ σταθμῷ μάλιστα μὲν κρέας, εἰ δὲ μή, ὀστοῦν εἰς τὸν ζωμὸν ἐμβαλεῖν, καὶ ἐὰν μὲν λάβῃ, εὖ ἔχει, εἰ δὲ μή, ἁρπάσας ἀπὸ τῆς τραπέζης χολίκιον ἅμα γελῶν ἀπαλλάττεσθαι.</TextUnit>
    <TextUnit id="94" loc="9.5">καὶ ξένοις δὲ αὑτοῦ θέαν ἀγοράσας μὴ δοὺς τὸ μέρος θεωρεῖν, ἄγειν δὲ καὶ τοὺς υἱεῖς εἰς τὴν ὑστεραίαν καὶ</TextUnit>
    <TextUnit id="95" loc="9.6">τὸν παιδαγωγόν. καὶ ὅσα ἐωνημένος ἄξιά τις φέρει, μεταδοῦναι</TextUnit>
    <TextUnit id="96" loc="9.7">κελεῦσαι καὶ αὑτῷ. καὶ ἐπὶ τὴν ἀλλοτρίαν οἰκίαν ἐλθὼν δανείζεσθαι κριθάς, ποτὲ δὲ ἄχυρα, καὶ ταῦτα</TextUnit>
    <TextUnit id="97" loc="9.8">τοὺς χρήσαντας ἀναγκάσαι ἀποφέρειν πρὸς αὑτόν. δεινὸς δὲ καὶ πρὸς τὰ χαλκεῖα τὰ ἐν τῷ βαλανείῳ προσελθὼν καὶ βάψας ἀρύταιναν βοῶντος τοῦ βαλανέως αὐτὸς αὑτοῦ καταχέασθαι καὶ εἰπεῖν ὅτι λέλουται ἀπιὼν κἀκεῖ 'οὐδεμία σοι χάρις'.</TextUnit>
    <TextUnit id="98" loc="10.1">ἔστι δὲ ἡ μικρολογία φειδωλία τοῦ διαφόρου ὑπὲρ τὸν</TextUnit>
    <TextUnit id="99" loc="10.2">καιρόν, ὁ δὲ μικρολόγος τοιοῦτός τις, οἷος ἐν τῷ μηνὶ</TextUnit>
    <TextUnit id="100" loc="10.3">ἡμιωβόλιον ἀπαιτεῖν ἐπὶ τὴν οἰκίαν. καὶ [ὁ] συσσιτῶν ἀριθμεῖν τὰς κύλικας, πόσας ἕκαστος πέπωκε, καὶ ἀπάρχεσθαι</TextUnit>
    <TextUnit id="101" loc="10.4">ἐλάχιστον τῇ ̓Αρτέμιδι τῶν συνδειπνούντων. καὶ ὅσα</TextUnit>
    <TextUnit id="102" loc="10.5">μικροῦ τις πριάμενος λογίζεται, πάντα φάσκων εἶναι. καὶ οἰκέτου χύτραν [εἶναι] ἢ λοπάδα κατάξαντος εἰσπρᾶξαι ἀπὸ</TextUnit>
    <TextUnit id="103" loc="10.6">τῶν ἐπιτηδείων. καὶ τῆς γυναικὸς ἐκβαλούσης τρίχαλκον οἷος μεταφέρειν τὰ σκεύη καὶ τὰς κλίνας καὶ τὰς κιβωτοὺς</TextUnit>
    <TextUnit id="104" loc="10.7">καὶ διφᾶν τὰ καλύμματα. καὶ ἐάν τι πωλῇ, τοσούτου</TextUnit>
    <TextUnit id="105" loc="10.8">ἀποδόσθαι, ὥστε μὴ λυσιτελεῖν τῷ πριαμένῳ. καὶ οὐκ ἂν ἐᾶσαι οὔτε συκοτραγῆσαι ἐκ τοῦ αὑτοῦ κήπου οὔτε διὰ τοῦ αὑτοῦ ἀγροῦ πορευθῆναι οὔτε ἐλάαν ἢ φοίνικα τῶν χαμαὶ</TextUnit>
    <TextUnit id="106" loc="10.9">πεπτωκότων ἀνελέσθαι. καὶ τοὺς ὅρους δ' ἐπισκοπεῖσθαι</TextUnit>
    <TextUnit id="107" loc="10.10">ὁσημέραι εἰ διαμένουσιν οἱ αὐτοί. δεινὸς δὲ καὶ ὑπερημερίαν</TextUnit>
    <TextUnit id="108" loc="10.11">πρᾶξαι καὶ τόκον τόκου. καὶ ἑστιῶν τοὺς δημότας</TextUnit>
    <TextUnit id="109" loc="10.12">μικρὰ τὰ κρέα κόψας παραθεῖναι. καὶ ὀψωνῶν μηθὲν</TextUnit>
    <TextUnit id="110" loc="10.13">πριάμενος εἰσελθεῖν. καὶ ἀπαγορεῦσαι τῇ γυναικὶ μήτε ἅλας χρηννύειν μήτε ἐλλύχνιον μήτε κύμινον μήτε ὀρίγανον μήτε ὀλὰς μήτε στέμματα μήτε θυηλήματα, ἀλλὰ λέγειν, ὅτι τὰ μικρὰ ταῦτα πολλά ἐστι τοῦ ἐνιαυτοῦ.</TextUnit>
    <TextUnit id="111" loc="10.14">καὶ τὸ ὅλον δὲ τῶν μικρολόγων καὶ τὰς ἀργυροθήκας ἔστιν ἰδεῖν εὐρωτιώσας καὶ τὰς κλεῖς ἰωμένας, καὶ αὐτοὺς δὲ φοροῦντας ἐλάττω τῶν μικρῶν τὰ ἱμάτια, καὶ ἐκ ληκυθίων μικρῶν πάνυ ἀλειφομένους, καὶ ἐν χρῷ κειρομένους, καὶ τὸ μέσον τῆς ἡμέρας ὑποδουμένους, καὶ πρὸς τοὺς γναφεῖς διατεινομένους, ὅπως τὸ ἱμάτιον αὐτοῖς ἕξει πολλὴν γῆν, ἵνα μὴ ῥυπαίνηται ταχύ.</TextUnit>
    <TextUnit id="112" loc="11.1">οὐ χαλεπὸν δέ ἐστι τὴν βδελυρίαν διορίσασθαι: ἔστι γὰρ παιδιὰ ἐπιφανὴς καὶ ἐπονείδιστος, ὁ δὲ βδελυρὸς</TextUnit>
    <TextUnit id="113" loc="11.2">τοιοῦτός τις, οἷος ἀπαντήσας γυναιξὶν ἐλευθέραις ἀνασυράμενος</TextUnit>
    <TextUnit id="114" loc="11.3">δεῖξαι τὸ αἰδοῖον. καὶ ἐν θεάτρῳ κροτεῖν, ὅταν οἱ ἄλλοι παύωνται, καὶ συρίττειν, οὓς ἡδέως θεωροῦσιν οἱ λοιποί: καὶ ὅταν σιωπήσῃ τὸ θέατρον, ἀνακύψας ἐρυγεῖν,</TextUnit>
    <TextUnit id="115" loc="11.4">ἵνα τοὺς καθημένους ποιήσῃ μεταστραφῆναι. καὶ πληθούσης τῆς ἀγορᾶς προσελθὼν πρὸς τὰ κάρυα ἢ τὰ μύρτα ἢ τὰ ἀκρόδρυα ἑστηκὼς τραγηματίζεσθαι, ἅμα τῷ πωλοῦντι προσλαλῶν: καὶ καλέσαι δὲ τῶν παρόντων ὀνομαστί τινα,</TextUnit>
    <TextUnit id="116" loc="11.5">ᾧ μὴ συνήθης ἐστί. καὶ σπεύδοντας δέ που ὁρῶν περιμεῖναι</TextUnit>
    <TextUnit id="117" loc="11.6">κελεῦσαι. καὶ ἡττωμένῳ δὲ μεγάλην δίκην ἀπιόντι</TextUnit>
    <TextUnit id="118" loc="11.7">ἀπὸ τοῦ δικαστηρίου προσελθεῖν καὶ συνησθῆναι. καὶ ὀψωνεῖν ἑαυτῷ καὶ αὐλητρίδας μισθοῦσθαι καὶ δεικνύειν δὲ τοῖς ἀπαντῶσι τὰ ὠψωνημένα καὶ παρακαλεῖν ἐπὶ ταῦτα.</TextUnit>
    <TextUnit id="119" loc="11.8">καὶ διηγεῖσθαι προσστὰς πρὸς κουρεῖον ἢ μυροπώλιον, ὅτι μεθύσκεσθαι μέλλει.</TextUnit>
    <TextUnit id="120" loc="12.1">ἡ μὲν οὖν ἀκαιρία ἐστὶν ἐπίτευξις λυποῦσα τοὺς</TextUnit>
    <TextUnit id="121" loc="12.2">ἐντυγχάνοντας, ὁ δὲ ἄκαιρος τοιοῦτός τις, οἷος ἀσχολουμένῳ</TextUnit>
    <TextUnit id="122" loc="12.3">προσελθὼν ἀνακοινοῦσθαι. καὶ πρὸς τὴν αὑτοῦ ἐρωμένην</TextUnit>
    <TextUnit id="123" loc="12.4">κωμάζειν πυρέττουσαν. καὶ δίκην ὠφληκότα ἐγγύης προσελθὼν</TextUnit>
    <TextUnit id="124" loc="12.5">κελεῦσαι αὑτὸν ἀναδέξασθαι. καὶ μαρτυρήσων</TextUnit>
    <TextUnit id="125" loc="12.6">παρεῖναι τοῦ πράγματος ἤδη κεκριμένου. καὶ κεκλημένος</TextUnit>
    <TextUnit id="126" loc="12.7">εἰς γάμους τοῦ γυναικείου γένους κατηγορεῖν. καὶ ἐκ μακρᾶς</TextUnit>
    <TextUnit id="127" loc="12.8">ὁδοῦ ἥκοντα ἄρτι παρακαλεῖν εἰς περίπατον. δεινὸς</TextUnit>
    <TextUnit id="128" loc="12.9">δὲ: καὶ προσάγειν ὠνητὴν πλείω διδόντα ἤδη πεπρακότι.</TextUnit>
    <TextUnit id="129" loc="12.10">καὶ ἀκηκοότας καὶ μεμαθηκότας ἀνίστασθαι ἐξ ἀρχῆς</TextUnit>
    <TextUnit id="130" loc="12.11">διδάσκων. καὶ πρόθυμος δὲ ἐπιμεληθῆναι, ἃ μὴ βούλεταί</TextUnit>
    <TextUnit id="131" loc="12.12">τις γενέσθαι, αἰσχύνεται δὲ ἀπείπασθαι. καὶ θύοντας καὶ ἀναλίσκοντας ἥκειν τόκον ἀπαιτήσων. καὶ μαστιγουμένου</TextUnit>
    <TextUnit id="132" loc="12.13">οἰκέτου παρεστὼς διηγεῖσθαι, ὅτι καὶ αὑτοῦ ποτε παῖς οὕτως</TextUnit>
    <TextUnit id="133" loc="12.14">πληγὰς λαβὼν ἀπήγξατο. καὶ παρὼν διαίτῃ συγκρούειν,</TextUnit>
    <TextUnit id="134" loc="12.15">ἀμφοτέρων βουλομένων διαλύεσθαι. καὶ ὀρχησόμενος ἅψασθαι ἑτέρου μηδέπω μεθύοντος.</TextUnit>
    <TextUnit id="135" loc="13.1">ἀμέλει ἡ περιεργία δόξει εἶναι προσποίησίς τις λόγων καὶ πράξεων μετὰ εὐνοίας, ὁ δὲ περίεργος τοιοῦτός τις,</TextUnit>
    <TextUnit id="136" loc="13.2">οἷος ἐπαγγέλλεσθαι [ἀναστάς], ἃ μὴ δυνήσεται.</TextUnit>
    <TextUnit id="137" loc="13.3">καὶ ὁμολογουμένου τοῦ πράγματος δικαίου εἶναι ἀνταναστὰς</TextUnit>
    <TextUnit id="138" loc="13.4">ἐλεγχθῆναι. καὶ πλείω δὲ ἐπαναγκάσαι τὸν παῖδα κεράσαι,</TextUnit>
    <TextUnit id="139" loc="13.5">ἢ ὅσα δύνανται οἱ παρόντες ἐκπιεῖν. καὶ διείργειν τοὺς</TextUnit>
    <TextUnit id="140" loc="13.6">μαχομένους, καὶ οὓς οὐ γιγνώσκει. καὶ ἀτραποῦ ἡγήσασθαι,</TextUnit>
    <TextUnit id="141" loc="13.7">εἶτα μὴ δύνασθαι εὑρεῖν, οὗ πορεύεται. καὶ τὸν στρατηγὸν προσελθὼν ἐρωτῆσαι, πότε μέλλει παρατάττεσθαι, καὶ τί</TextUnit>
    <TextUnit id="142" loc="13.8">μετὰ τὴν αὔριον παραγγελεῖ. καὶ προσελθὼν τῷ πατρὶ</TextUnit>
    <TextUnit id="143" loc="13.9">εἰπεῖν, ὅτι ἡ μήτηρ ἤδη καθεύδει ἐν τῷ δωματίῳ. καὶ ἀπαγορεύοντος τοῦ ἰατροῦ, ὅπως μὴ δώσει οἶνον τῷ μαλακιζομένῳ, φήσας βούλεσθαι διάπειραν λαμβάνειν εὐτρεπίσαι</TextUnit>
    <TextUnit id="144" loc="13.10">τὸν κακῶς ἔχοντα. καὶ γυναικὸς δὲ τελευτησάσης ἐπιγράψαι ἐπὶ τὸ μνῆμα τοῦ τε ἀνδρὸς αὐτῆς καὶ τοῦ πατρὸς καὶ τῆς μητρὸς καὶ αὐτῆς τῆς γυναικὸς τοὔνομα καὶ ποδαπή ἐστι,</TextUnit>
    <TextUnit id="145" loc="13.11">καὶ προσεπιγράψαι, ὅτι οὗτοι πάντες χρηστοὶ ἦσαν: καὶ ὀμνύναι μέλλων εἰπεῖν πρὸς τοὺς περιεστηκότας, ὅτι 'καὶ πρότερον πολλάκις ὀμώμοκα'.</TextUnit>
    <TextUnit id="146" loc="14.1">ἔστι δὲ ἡ ἀναισθησία, ὡς ὅρῳ εἰπεῖν, βραδυτὴς ψυχῆς</TextUnit>
    <TextUnit id="147" loc="14.2">ἐν λόγοις καὶ πράξεσιν, ὁ δὲ ἀναίσθητος τοιοῦτός τις, οἷος λογισάμενος ταῖς ψήφοις καὶ κεφάλαιον ποιήσας ἐρωτᾶν</TextUnit>
    <TextUnit id="148" loc="14.3">τὸν παρακαθήμενον: 'τί γίγνεται'; καὶ δίκην φεύγων καὶ ταύτην εἰσιέναι μέλλων ἐπιλαθόμενος εἰς ἀγρὸν πορεύεσθαι.</TextUnit>
    <TextUnit id="149" loc="14.4">καὶ θεωρῶν ἐν τῷ θεάτρῳ μόνος καταλείπεσθαι καθεύδων. καὶ</TextUnit>
    <TextUnit id="150" loc="14.5">πολλὰ φαγών, τῆς νυκτὸς ἀναστὰς ὡς ἐπὶ θάκου ὑπὸ κυνὸς τῆς</TextUnit>
    <TextUnit id="151" loc="14.6">τοῦ γείτονος δηχθῆναι. καὶ λαβών τι καὶ ἀποθεὶς αὐτός,</TextUnit>
    <TextUnit id="152" loc="14.7">τοῦτο ζητεῖν καὶ μὴ δύνασθαι εὑρεῖν. καὶ ἀπαγγέλλοντος αὐτῷ, ὅτι τετελεύτηκέ τις αὐτοῦ τῶν φίλων, ἵνα παραγένηται,</TextUnit>
    <TextUnit id="153" loc="14.8">σκυθρωπάσας καὶ δακρύσας εἰπεῖν: 'ἀγαθῇ τύχῃ.' δεινὸς δὲ καὶ ἀπολαμβάνων ἀργύριον ὀφειλόμενον μάρτυρας παραλαβεῖν.</TextUnit>
    <TextUnit id="154" loc="14.9">καὶ χειμῶνος ὄντος μάχεσθαι τῷ παιδί, ὅτι σικύους</TextUnit>
    <TextUnit id="155" loc="14.10">οὐκ ἠγόρασεν. καὶ τὰ παιδία ἑαυτοῦ παλαίειν ἀναγκάζων</TextUnit>
    <TextUnit id="156" loc="14.11">καὶ τροχάζειν [καὶ] εἰς κόπον ἐμβαλεῖν. καὶ ἐν ἀγρῷ αὐτὸς φακῆν ἕψων δὶς ἅλας εἰς τὴν χύτραν ἐμβαλὼν ἄβρωτον</TextUnit>
    <TextUnit id="157" loc="14.12">ποιῆσαι. καὶ ὕοντος τοῦ Διὸς εἰπεῖν: 'ἡδύ γε τῶν ἄστρων</TextUnit>
    <TextUnit id="158" loc="14.13">νομίζει,' ὅτι δὴ καὶ οἱ ἄλλοι λέγουσι πίσσης. καὶ λέγοντός τινος: 'πόσους οἴει κατὰ τὰς ̔Ιερὰς πύλας ἐξενηνέχθαι νεκρούς;' πρὸς τοῦτον εἰπεῖν: 'ὅσοι ἐμοὶ καὶ σοὶ γένοιντο.'</TextUnit>
    <TextUnit id="159" loc="15.1">ἡ δὲ αὐθάδειά ἐστιν ἀπήνεια ὁμιλίας ἐν λόγοις, ὁ δὲ</TextUnit>
    <TextUnit id="160" loc="15.2">αὐθάδης τοιοῦτός τις, οἷος ἐρωτηθείς: 'ὁ δεῖνα ποῦ ἐστιν;'</TextUnit>
    <TextUnit id="161" loc="15.3">εἰπεῖν: 'πράγματά μοι μὴ πάρεχε': καὶ προσαγορευθεὶς</TextUnit>
    <TextUnit id="162" loc="15.4">μὴ ἀντιπροσειπεῖν. καὶ πωλῶν τι μὴ λέγειν τοῖς ὠνουμένοις,</TextUnit>
    <TextUnit id="163" loc="15.5">πόσου ἂν ἀποδοῖτο, ἀλλ' ἐρωτᾶν, τί εὑρίσκει. καὶ τοῖς τιμῶσι καὶ πέμπουσιν εἰς τὰς ἑορτὰς εἰπεῖν, ὅτι οὐκ</TextUnit>
    <TextUnit id="164" loc="15.6">ἂν γένοιτο διδόμενα: καὶ οὐκ ἔχειν συγγνώμην οὔτε τῷ ἀπώσαντι αὐτὸν ἀκουσίως [οὔτε τῷ ὤσαντι] οὔτε τῷ ἐμβάντι.</TextUnit>
    <TextUnit id="165" loc="15.7">καὶ φίλῳ δὲ ἔρανον κελεύσαντι εἰσενεγκεῖν εἰπών, ὅτι οὐκ ἂν δοίη, ὕστερον ἥκειν φέρων καὶ λέγειν, ὅτι ἀπόλλυσι καὶ</TextUnit>
    <TextUnit id="166" loc="15.8">τοῦτο τὸ ἀργύριον. καὶ προσπταίσας ἐν τῇ ὁδῷ δεινὸς</TextUnit>
    <TextUnit id="167" loc="15.9">καταράσασθαι τῷ λίθῳ: καὶ [ἀναμεῖναι] οὐκ ἂν ὑπομεῖναι</TextUnit>
    <TextUnit id="168" loc="15.10">πολὺν χρόνον οὐθένα. καὶ οὔτε ᾆσαι οὔτε ῥῆσιν εἰπεῖν</TextUnit>
    <TextUnit id="169" loc="15.11">οὔτε ὀρχήσασθαι ἂν ἠθέλησε. δεινὸς δὲ καὶ τοῖς θεοῖς μὴ ἐπεύχεσθαι.</TextUnit>
    <TextUnit id="170" loc="16.1">ἀμέλει ἡ δεισιδαιμονία δόξειεν ἂν εἷναι δειλία πρὸς</TextUnit>
    <TextUnit id="171" loc="16.2">τὸ δαιμόνιον, ὁ δὲ δεισιδαίμων τοιοῦτός τις, οἷος ἐπιχρωνῆν ἀπονιψάμενος τὰς χεῖρας καὶ περιρρανάμενος ἀπὸ ἱεροῦ δάφνην εἰς τὸ στόμα λαβὼν οὕτω τὴν ἡμέραν περιπατεῖν.</TextUnit>
    <TextUnit id="172" loc="16.3">καὶ τὴν ὁδὸν ἐὰν ὑπερδράμῃ γαλῆ, μὴ πρότερον πορευθῆναι, ἕως διεξέλθῃ τις ἢ λίθους τρεῖς ὑπὲρ τῆς ὁδοῦ διαβάλῃ.</TextUnit>
    <TextUnit id="173" loc="16.4">καὶ ἐὰν ἴδῃ ὄφιν ἐν τῇ οἰκίᾳ, ἐὰν παρείαν, Σαβάδιον καλεῖν,</TextUnit>
    <TextUnit id="174" loc="16.5">ἐὰν δὲ ἱερόν, ἐνταῦθα ἡρῷον εὐθὺς ἱδρύσασθαι. καὶ τῶν λιπαρῶν λίθων τῶν ἐν ταῖς τριόδοις παριὼν ἐκ τῆς ληκύθου ἔλαιον καταχεῖν καὶ ἐπὶ γόνατα πεσὼν καὶ προσκυνήσας</TextUnit>
    <TextUnit id="175" loc="16.6">ἀπαλλάττεσθαι. καὶ ἐὰν μῦς θύλακον ἀλφίτων διαφάγῃ, πρὸς τὸν ἐξηγητὴν ἐλθὼν ἐρωτᾶν, τί χρὴ ποιεῖν: καὶ ἐὰν ἀποκρίνηται αὐτῷ ἐκδοῦναι τῷ σκυτοδέψῃ ἐπιρράψαι, μὴ</TextUnit>
    <TextUnit id="176" loc="16.7">προσέχειν τούτοις, ἀλλ' ἀποτραπεὶς ἐκθύσασθαι. καὶ πυκνὰ δὲ τὴν οἰκίαν καθᾶραι δεινὸς ̔Εκάτης φάσκων ἐπαγωγὴν</TextUnit>
    <TextUnit id="177" loc="16.8">γεγονέναι: κἂν γλαῦκες βαδίζοντος αὐτοῦ ἀνακράγωσι, ταράττεσθαι καὶ εἴπας: '̓Αθηνᾶ κρείττων' παρελθεῖν οὕτω.</TextUnit>
    <TextUnit id="178" loc="16.9">καὶ οὔτε ἐπιβῆναι μνήματι οὔτ' ἐπὶ νεκρὸν οὔτ' ἐπὶ λεχὼ ἐλθεῖν ἐθελῆσαι, ἀλλὰ τὸ μὴ μιαίνεσθαι συμφέρον αὑτῷ</TextUnit>
    <TextUnit id="179" loc="16.10">φῆσαι εἶναι. καὶ ταῖς τετράσι δὲ καὶ ταῖς ἑβδομάσι προστάξας οἶνον ἕψειν τοῖς ἔνδον, ἐξελθὼν ἀγοράσαι μυρρίνας, λιβανωτόν, πόπανα καὶ εἰσελθὼν εἴσω στεφανῶν τοὺς</TextUnit>
    <TextUnit id="180" loc="16.11">̔Ερμαφροδίτους ὅλην τὴν ἡμέραν. καὶ ὅταν ἐνύπνιον ἴδῃ, πορεύεσθαι πρὸς τοὺς ὀνειροκρίτας, πρὸς τοὺς μάντεις, πρὸς τοὺς ὀρνιθοσκόπους, ἐρωτήσων, τίνι θεῶν ἢ θεᾷ εὔχεσθαι</TextUnit>
    <TextUnit id="181" loc="16.12">δεῖ. καὶ τελεσθησόμενος πρὸς τοὺς ̓Ορφεοτελεστὰς κατὰ μῆνα πορεύεσθαι μετὰ τῆς γυναικὸς （ἐὰν δὲ μὴ σχολάζῃ</TextUnit>
    <TextUnit id="182" loc="16.13">η γυνή, μετὰ τῆς τίτθης） καὶ τῶν παίδων. καὶ τῶν περιρραινομένων ἐπὶ θαλάττης ἐπιμελῶς δόξειεν ἂν εἶναι.</TextUnit>
    <TextUnit id="183" loc="16.14">κἄν ποτε ἐπίδῃ σκορόδῳ ἐστεμμένον τῶν ἐπὶ ταῖς τριόδοις, ἀπελθὼν κατὰ κεφαλῆς λούσασθαι καὶ ἱερείας καλέσας</TextUnit>
    <TextUnit id="184" loc="16.15">σκίλλῃ ἢ σκύλακι κελεῦσαι αὑτὸν περικαθᾶραι. μαινόμενον δὲ ἰδὼν ἢ ἐπίληπτον φρίξας εἰς κόλπον πτύσαι.</TextUnit>
    <TextUnit id="185" loc="17.1">ἔστιν ἡ μεμψιμοιρία ἐπιτίμησις παρὰ τὸ προσῆκον</TextUnit>
    <TextUnit id="186" loc="17.2">τῶν δεδομένων, ὁ δὲ μεμψίμοιρος τοιόσδε τις, οἷος ἀποστείλαντος μερίδα τοῦ φίλου εἰπεῖν πρὸς τὸν φέροντα: 'ἐφθόνησέν μοι τοῦ ζωμοῦ καὶ τοῦ οἰναρίου οὐκ ἐπὶ δεῖπνον</TextUnit>
    <TextUnit id="187" loc="17.3">καλέσας'. καὶ ὑπὸ τῆς ἑταίρας καταφιλούμενος εἰπεῖν: 'θαυμάζω,</TextUnit>
    <TextUnit id="188" loc="17.4">εἰ σὺ καὶ ἀπὸ τῆς ψυχῆς οὕτω με φιλεῖς'. καὶ τῷ</TextUnit>
    <TextUnit id="189" loc="17.5">Διὶ ἀγανακτεῖν, οὐ διότι ὕει, ἀλλὰ διότι ὕστερον. καὶ εὑρὼν ἐν τῇ ὁδῷ βαλλάντιον εἰπεῖν: 'ἀλλ' οὐ θησαυρὸν εὕρηκα</TextUnit>
    <TextUnit id="190" loc="17.6">οὐδέποτε'. καὶ πριάμενος ἀνδράποδον ἄξιον καὶ πολλὰ δεηθεὶς τοῦ πωλοῦντος: 'θαυμάζω' εἰπεῖν 'ὅ τι ὑγιὲς οὕτω</TextUnit>
    <TextUnit id="191" loc="17.7">ἄξιον ἐώνημαι'. καὶ πρὸς τὸν εὐαγγελιζόμενον ὅτι 'υἱός σοι γέγονεν', εἰπεῖν ὅτι 'ἂν προσθῇς: "καὶ τῆς οὐσίας τὸ</TextUnit>
    <TextUnit id="192" loc="17.8">ἥμισυ ἄπεστιν" ἀληθῆ ἐρεῖς'. καὶ δίκην νικήσας καὶ λαβὼν πάσας τὰς ψήφους ἐγκαλεῖν τῷ γράψαντι τὸν λόγον, ὡς</TextUnit>
    <TextUnit id="193" loc="17.9">πολλὰ παραλελοιπότι τῶν δικαίων: καὶ ἐράνου εἰσενεχθέντος παρὰ τῶν φίλων καὶ φήσαντός τινος: 'ἱλαρὸς ἴσθι', 'καὶ πῶς;' εἰπεῖν, 'ὅτι δεῖ τἀργύριον ἀποδοῦναι ἑκάστῳ καὶ χωρὶς τούτων χάριν ὀφείλειν ὡς εὐεργετημένον;'</TextUnit>
    <TextUnit id="194" loc="18.1">ἔστιν ἀμέλει ἡ ἀπιστία ὑπόληψίς τις ἀδικίας κατὰ</TextUnit>
    <TextUnit id="195" loc="18.2">πάντων, ὁ δὲ ἄπιστος τοιοῦτός τις, οἷος ἀποστείλας τὸν παῖδα ὀψωνήσοντα ἕτερον παῖδα πέμπειν τὸν πευσόμενον,</TextUnit>
    <TextUnit id="196" loc="18.3">πόσου ἐπρίατο. καὶ φέρων αὐτὸς τὸ ἀργύριον [καὶ] κατὰ</TextUnit>
    <TextUnit id="197" loc="18.4">στάδιον καθίζων ἀριθμεῖν πόσον ἐστίν. καὶ τὴν γυναῖκα τὴν αὑτοῦ ἐρωτᾶν κατακείμενος, εἰ κέκλεικε τὴν κιβωτόν, καὶ εἰ σεσήμανται τὸ κυλιούχιον, καὶ εἰ ὁ μοχλὸς εἰς τὴν θύραν τὴν αὐλείαν ἐμβέβληται: καὶ ἂν ἐκείνη φῇ, μηδὲν ἧττον αὐτὸς ἀναστὰς γυμνὸς ἐκ τῶν στρωμάτων καὶ ἀνυπόδητος τὸν λύχνον ἅψας ταῦτα πάντα περιδραμὼν ἐπισκέψασθαι καὶ</TextUnit>
    <TextUnit id="198" loc="18.5">οὕτω μόλις ὕπνου τυγχάνειν. καὶ τοὺς ὀφείλοντας αὑτῷ ἀργύριον μετὰ μαρτύρων ἀπαιτεῖν τοὺς τόκους, ὅπως μὴ</TextUnit>
    <TextUnit id="199" loc="18.6">δύναιντο ἔξαρνοι γενέσθαι. καὶ τὸ ἱμάτιον δὲ ἐκδοῦναι δεινὸς οὐχ ὃς ἂν βέλτιστα ἐργάσηται, ἀλλ' ὅταν ᾖ ἄξιος</TextUnit>
    <TextUnit id="200" loc="18.7">ἐγγυητὴς τοῦ κναφέως. καὶ ὅταν ἥκῃ τις αἰτησόμενος ἐκπώματα, μάλιστα μὲν μὴ δοῦναι, ἂν δ' ἄρα τις οἰκεῖος ᾖ καὶ ἀναγκαῖος, μόνον οὐ πυρώσας καὶ στήσας καὶ σχεδὸν ἐγγυητὴν</TextUnit>
    <TextUnit id="201" loc="18.8">λαβὼν χρῆσαι. καὶ τὸν παῖδα δὲ ἀκολουθοῦντα κελεύειν αὑτοῦ ὄπισθεν μὴ βαδίζειν ἀλλ' ἔμπροσθεν, ἵνα φυλάττῃ</TextUnit>
    <TextUnit id="202" loc="18.9">αὐτόν, μὴ ἐν τῇ ὁδῷ ἀποδρᾷ. καὶ τοῖς εἰληφόσι τι παρ' αὑτοῦ καὶ λέγουσι: 'πόσου, κατάθου: οὐ γὰρ σχολάζω πω πέμπειν': "μηδὲν πραγματεύου: ἐγὼ γάρ, ἕως ἂν σὺ σχολάσῃς, συνακολουθήσω."</TextUnit>
    <TextUnit id="203" loc="19.1">ἔστιν ἡ δυσχέρεια ἀθεραπευσία σώματος λύπης παρασκευαστική,</TextUnit>
    <TextUnit id="204" loc="19.2">ὁ δὲ δυσχερὴς τοιοῦτός τις, οἷος λέπραν ἔχων καὶ ἀλφὸν καὶ τοὺς ὄνυχας μεγάλους περιπατεῖν καὶ φῆσαι ταῦτα εἶναι αὑτῷ συγγενικὰ ἀρρωστήματα: ἔχειν γὰρ αὐτὸν καὶ τὸν πατέρα καὶ τὸν πάππον, καὶ οὐκ εἶναι ῥᾴδιον αὐτὸν</TextUnit>
    <TextUnit id="205" loc="19.3">εἰς τὸ γένος ὑποβάλλεσθαι. ἀμέλει δὲ δεινὸς καὶ ἕλκη ἔχειν ἐν τοῖς ἀντικνημίοις καὶ προσπταίσματα ἐν τοῖς δακτύλοις καὶ μὴ θεραπεῦσαι ἀλλ' ἐᾶσαι θηριωθῆναι: καὶ τὰς μασχάλας δὲ θηριώδεις καὶ δασείας ἔχειν ἄχρι ἐπὶ πολὺ τῶν πλευρῶν καὶ τοὺς ὀδόντας μέλανας καὶ ἐσθιομένους, ὥστε δυσέντευκτος εἶναι καὶ ἀηδής.</TextUnit>
    <TextUnit id="206" loc="19.4">καὶ τὰ τοιαῦτα: ἐσθίων ἀπομύττεσθαι: θύων ἅμ' ἀδαξᾶσθαι: προσλαλῶν ἀπορρίπτειν ἀπὸ τοῦ στόματος: ἅμα</TextUnit>
    <TextUnit id="207" loc="19.5">πιὼν προσερυγγάνειν. ἀναπίπτοντος ἐν τοῖς στρώμασι μετὰ</TextUnit>
    <TextUnit id="208" loc="19.6">τῆς γυναικὸς αὐτοῦ κοιμᾶσθαι. ἐλαίῳ σαπρῷ ἐν βαλανείῳ</TextUnit>
    <TextUnit id="209" loc="19.7">χρώμενος σφύζεσθαι. καὶ χιτωνίσκον παχὺν καὶ ἱμάτιον σφόδρα λεπτὸν καὶ κηλίδων μεστὸν ἀναβαλόμενος εἰς ἀγορὰν ἐξελθεῖν.</TextUnit>
    <TextUnit id="210" loc="19.8">καὶ εἰς [ἐξ] ὀρνιθοσκόπου τῆς μητρὸς ἐξελθούσης βλασφημῆσαι.</TextUnit>
    <TextUnit id="211" loc="19.9">καὶ εὐχομένων καὶ σπενδόντων ἐκβαλεῖν τὸ</TextUnit>
    <TextUnit id="212" loc="19.10">ποτήριον καὶ γελάσαι ὡς τεράστιόν τι πεποιηκώς. καὶ αὐλούμενος δὲ κροτεῖν ταῖς χερσὶ μόνος τῶν ἄλλων καὶ συντερετίζειν καὶ ἐπιτιμᾶν τῇ αὐλητρίδι, τί οὐ ταχὺ παύσαιτο.</TextUnit>
    <TextUnit id="213" loc="19.11">καὶ ἀποπτύσαι δὲ βουλόμενος ὑπὲρ τῆς τραπέζης, προσπτύσαι τῷ οἰνοχόῳ.</TextUnit>
    <TextUnit id="214" loc="20.1">ἔστιν ἡ ἀηδία, ὡς ὅρῳ λαβεῖν, ἔντευξις λύπης ποιητικὴ</TextUnit>
    <TextUnit id="215" loc="20.2">ἄνευ βλάβης, ὁ δὲ ἀηδὴς τοιοῦτός τις, οἷος ἐγείρειν ἄρτι</TextUnit>
    <TextUnit id="216" loc="20.3">καθεύδοντα εἰσελθών, ἵνα αὐτῷ λαλῇ. καὶ ἀνάγεσθαι δὴ</TextUnit>
    <TextUnit id="217" loc="20.4">μέλλοντας κωλύειν. καὶ προσελθὼν δεῖσθαι ἐπισχεῖν, ἕως</TextUnit>
    <TextUnit id="218" loc="20.5">ἂν περιπατήσῃ. καὶ τὸ παιδίον τῆς τίτθης ἀφελόμενος, μασώμενος σιτίζειν αὐτὸς καὶ ὑποκορίζεσθαι ποππύζων καὶ</TextUnit>
    <TextUnit id="219" loc="20.6">πανουργιῶν τοῦ πάππου καλῶν. καὶ ἐσθίων δὲ ἅμα διηγεῖσθαι, ὡς ἐλλέβορον πιὼν ἄνω καὶ κάτω καθαρθείη καὶ ζωμοῦ τοῦ παρακειμένου ἐν τοῖς ὑποχωρήμασιν αὑτῷ μελαντέρα</TextUnit>
    <TextUnit id="220" loc="20.7">εἴη ἡ χολή. καὶ ἐρωτῆσαι δὲ δεινὸς ἐναντίον τῶν οἰκείων: 'Εἴπ' ὦ μάμμη, ὅτ' ὤδινες καὶ ἔτικτές με, τίς</TextUnit>
    <TextUnit id="221" loc="20.8">ἡμέρα;' καὶ ὑπὲρ αὐτῆς δὲ λέγειν ὡς ἡδύ ἐστι, καὶ ἀμφότερα</TextUnit>
    <TextUnit id="222" loc="20.9">δὲ οὐκ ἔχοντα οὐ ῥᾴδιον ἄνθρωπον λαβεῖν. καὶ ὅτι ψυχρὸν ὕδωρ ἐστὶ παρ' αὑτῷ λακκαῖον: καὶ ὡς κῆπος λάχανα πολλὰ ἔχων καὶ ἁπαλά [ὥστε εἶναι ψυχρόν]: καὶ μάγειρος εὖ τὸ ὄψον σκευάζων: καὶ ὅτι ἡ οἰκία αὐτοῦ πανδοκεῖόν ἐστι: μεστὴ γάρ ἐστι: καὶ τοὺς φίλους αὐτοῦ εἶναι τὸν τετρημένον πίθον: εὖ ποιῶν γὰρ αὐτοὺς οὐ δύνασθαι ἐμπλῆσαι.</TextUnit>
    <TextUnit id="223" loc="20.10">καὶ ξενίζων δὲ δεῖξαι τὸν παράσιτον αὐτοῦ, ποῖός τίς ἐστι, τῷ συνδειπνοῦντι: καὶ παρακαλῶν δὲ ἐπὶ τοῦ ποτηρίου εἰπεῖν, ὅτι τὸ τέρψον τοὺς παρόντας παρεσκεύασται, καὶ ὅτι αὐτήν, ἐὰν κελεύσωσιν, ὁ παῖς μέτεισι παρὰ τοῦ πορνοβοσκοῦ ἤδη, ὅπως πάντες ὑπ' αὐτῆς αὐλώμεθα καὶ εὐφραινώμεθα.</TextUnit>
    <TextUnit id="224" loc="21.1">ἡ δὲ μικροφιλοτιμία δόξει εἶναι ὄρεξις τιμῆς ἀνελεύθερος,</TextUnit>
    <TextUnit id="225" loc="21.2">ὁ δὲ μικροφιλότιμος τοιοῦτός τις, οἷος σπουδάσαι ἐπὶ δεῖπνον κληθεὶς παρ' αὐτὸν τὸν καλέσαντα κατακείμενος δειπνῆσαι.</TextUnit>
    <TextUnit id="226" loc="21.3">καὶ τὸν υἱὸν ἀποκεῖραι ἀγαγὼν εἰς Δελφούς.</TextUnit>
    <TextUnit id="227" loc="21.4">καὶ ἐπιμεληθῆναι</TextUnit>
    <TextUnit id="228" loc="21.5">δέ, ὅπως αὑτῷ ὁ ἀκόλουθος Αἰθίοψ ἔσται. καὶ ἀποδιδοὺς</TextUnit>
    <TextUnit id="229" loc="21.6">μνᾶν ἀργυρίου καινὸν ποιῆσαι ἀποδοῦναι. καὶ κολοιῷ δὲ ἔνδον τρεφομένῳ δεινὸς κλιμάκιον πρίασθαι καὶ ἀσπίδιον χαλκοῦν ποιῆσαι, ὃ ἔχων ἐπὶ τοῦ κλιμακίου ὁ κολοιὸς πηδήσεται.</TextUnit>
    <TextUnit id="230" loc="21.7">καὶ βοῦν θύσας τὸ προμετωπίδιον ἀπαντικρὺ τῆς εἰσόδου προσπατταλῶσαι, στέμμασι μεγάλοις περιδήσας,</TextUnit>
    <TextUnit id="231" loc="21.8">ὅπως οἱ εἰσιόντες ἴδωσιν, ὅτι βοῦν ἔθυσε. καὶ πομπεύσας μετὰ τῶν ἱππέων τὰ μὲν ἄλλα πάντα δοῦναι τῷ παιδὶ ἀπενεγκεῖν οἴκαδε, ἀναβαλόμενος δὲ θοἰμάτιον ἐν τοῖς μύωψι</TextUnit>
    <TextUnit id="232" loc="21.9">κατὰ τὴν ἀγορὰν περιπατεῖν. καὶ κυναρίου δὲ Μελιταίου τελευτήσαντος αὐτῷ μνῆμα ποιῆσαι καὶ στηλίδιον ποιήσας</TextUnit>
    <TextUnit id="233" loc="21.10">ἐπιγράψαι 'κλάδος Μελιταῖος'. καὶ ἀναθεὶς δακτύλιον χαλκοῦν ἐν τῷ ̓Ασκληπιείῳ τοῦτον ἐκτρίβειν στεφανοῦν</TextUnit>
    <TextUnit id="234" loc="21.11">ἀλείφειν ὁσημέραι. ἀμέλει δὲ καὶ συνδιοικήσασθαι παρὰ τῶν πρυτάνεων, ὅπως ἀπαγγείλῃ τῷ δήμῳ τὰ ἱερά, καὶ παρεσκευασμένος λαμπρὸν ἱμάτιον καὶ ἐστεφανωμένος παρελθὼν εἰπεῖν: 'ὦ ἄνδρες ̓Αθηναῖοι, ἐθύομεν οἱ πρυτάνεις [τὰ ἱερὰ] τῇ Μητρὶ τῶν θεῶν τὰ Γαλάξια, καὶ τὰ ἱερὰ καλά, καὶ ὑμεῖς δέχεσθε τὰ ἀγαθά'. καὶ ταῦτα ἀπαγγείλας ἀπιὼν διηγήσασθαι οἴκαδε τῇ αὑτοῦ γυναικί, ὡς καθ' ὑπερβολὴν εὐημέρει.</TextUnit>
    <TextUnit id="235" loc="22.1">ἡ δὲ ἀνελευθερία ἐστὶν ἀπουσία τις [ἀπὸ] φιλοτιμίας</TextUnit>
    <TextUnit id="236" loc="22.2">δαπάνην ἐχούσης, ὁ δὲ ἀνελεύθερος τοιοῦτός τις, οἷος νικήσας τραγῳδοῖς ταινίαν ξυλίνην ἀναθεῖναι τῷ Διονύσῳ, ἐπιγράψας</TextUnit>
    <TextUnit id="237" loc="22.3">μὲν αὑτοῦ τὸ ὄνομα. καὶ ἐπιδόσεων γιγνομένων ἐκ τοῦ δήμου,</TextUnit>
    <TextUnit id="238" loc="22.4">ἀναστὰς σιωπῇ ἐκ τοῦ μέσου ἀπελθεῖν. καὶ ἐκδιδοὺς αὑτοῦ θυγατέρα τοῦ μὲν ἱερείου πλὴν τῶν ἱερέων τὰ κρέα ἀποδόσθαι, τοὺς δὲ διακονοῦντας ἐν τοῖς γάμοις οἰκοσίτους μισθώσασθαι.</TextUnit>
    <TextUnit id="239" loc="22.5">καὶ τριηραρχῶν τὰ μὲν τοῦ κυβερνήτου στρώματα αὑτῷ ἐπὶ τοῦ καταστρώματος ὑποστόρνυσθαι, τὰ δὲ αὑτοῦ ἀποτιθέναι.</TextUnit>
    <TextUnit id="240" loc="22.6">καὶ τὰ παιδία δὲ δεινὸς μὴ πέμψαι εἰς διδασκάλου, ὅταν ᾖ [τοῦ ἀποτιθέναι καὶ τὰ παιδία] Μουσεῖα, ἀλλὰ φῆσαι κακῶς</TextUnit>
    <TextUnit id="241" loc="22.7">ἔχειν, ἵνα μὴ συμβάλωνται. καὶ ἐξ ἀγορᾶς δὲ ὀψωνήσας</TextUnit>
    <TextUnit id="242" loc="22.8">[τὰ κρέα] αὐτὸς φέρειν τὰ λάχανα ἐν τῷ προκολπίῳ. καὶ</TextUnit>
    <TextUnit id="243" loc="22.9">ἔνδον μένειν, ὅταν ἐκδῷ θοἰμάτιον ἐκπλῦναι: καὶ φίλου ἔρανον συλλέγοντος καὶ διειλεγμένου αὐτῷ, προσιόντα προϊδόμενος ἀποκάμψας ἐκ τῆς ὁδοῦ τὴν κύκλῳ οἴκαδε πορευθῆναι:</TextUnit>
    <TextUnit id="244" loc="22.10">καὶ τῇ γυναικὶ δὲ τῇ ἑαυτοῦ προῖκα εἰσενεγκαμένῃ μὴ πρίασθαι θεράπαιναν, ἀλλὰ μισθοῦσθαι εἰς τὰς ἐξόδους ἐκ τῆς γυναικείας</TextUnit>
    <TextUnit id="245" loc="22.11">παιδίον τὸ συνακολουθῆσον: καὶ τὰ ὑποδήματα παλινπήξει κεκαττυμένα φορεῖν καὶ λέγειν, ὅτι κέρατος οὐδὲν</TextUnit>
    <TextUnit id="246" loc="22.12">διαφέρει: καὶ ἀναστὰς τὴν οἰκίαν καλλῦναι καὶ τὰς κλίνας</TextUnit>
    <TextUnit id="247" loc="22.13">ἐκκορῆσαι: καὶ καθεζόμενος παραστρέψαι τὸν τρίβωνα, ὃν αὐτὸν φορεῖ.</TextUnit>
    <TextUnit id="248" loc="23.1">ἀμέλει δὲ ἡ ἀλαζονεία δόξει εἶναι προσποίησίς τις</TextUnit>
    <TextUnit id="249" loc="23.2">ἀγαθῶν οὐκ ὄντων, ὁ δὲ ἀλαζὼν τοιοῦτός τις, οἶος ἐν τῷ διαζεύγματι ἑστηκὼς διηγεῖσθαι ξένοις, ὡς πολλὰ χρήματα αὑτῷ ἐστιν ἐν τῇ θαλάττῃ: καὶ περὶ τῆς ἐργασίας τῆς δανειστικῆς διεξιέναι, ἡλίκη, καὶ αὐτὸς ὅσα εἴληφε καὶ ἀπολώλεκε: καὶ ἅμα ταῦτα πλεθρίζων πέμπειν τὸ παιδάριον εἰς</TextUnit>
    <TextUnit id="250" loc="23.3">τὴν τράπεζαν, δραχμῆς αὐτῷ κειμένης. καὶ συνοδοιπόρου δὲ ἀπολαῦσαι ἐν τῇ ὁδῷ δεινὸς λέγων, ὡς μετ' ̓Αλεξάνδρου ἐστρατεύσατο, καὶ ὡς αὐτῷ εἶχε, καὶ ὅσα λιθοκόλλητα ποτήρια ἐκόμισε: καὶ περὶ τῶν τεχνιτῶν τῶν ἐν τῇ ̓Ασίᾳ, ὅτι βελτίους εἰσὶ τῶν ἐν τῇ Εὐρώτῃ, ἀμφισβητῆσαι: καὶ ταῦτα φῆσαι,</TextUnit>
    <TextUnit id="251" loc="23.4">οὐδαμοῦ ἐκ τῆς πόλεως ἀποδεδημηκώς. καὶ γράμματα δὲ εἰπεῖν ὡς πάρεστι παρ' ̓Αντιπάτρου τριττὰ δὴ λέγοντα παραγίγνεσθαι αὐτὸν εἰς Μακεδονίαν: καὶ διδομένης αὐτῷ ἐξαγωγῆς ξύλων ἀτελοῦς, ὅτι ἀπείρηται, ὅπως μηδ' ὑφ' ἑνὸς συκοφαντηθῇ: 'περαιτέρω φιλοσοφεῖν προσῆκε Μακεδόσι.'</TextUnit>
    <TextUnit id="252" loc="23.5">καὶ ἐν τῇ σιτοδείᾳ δὲ ὡς πλείω ἢ πέντε τάλαντα αὑτῷ γένοιτο τὰ ἀναλώματα διδόντι τοῖς ἀπόροις τῶν πολιτῶν:</TextUnit>
    <TextUnit id="253" loc="23.6">ἀνανεύειν γὰρ οὐ δύνασθαι. καὶ ἀγνώτων δὲ παρακαθημένων κελεῦσαι θεῖναι τὰς ψήφους ἕνα αὐτῶν καὶ ποσῶν καθ' ἑξακοσίας καὶ κατὰ μίαν καὶ προστιθεὶς πιθανῶς ἑκάστοις τούτων ὀνόματα ποιῆσαι καὶ δέκα τάλαντα: καὶ τοῦτο φῆσαι εἰσενηνέχθαι εἰς ἐράνους αὑτῷ: καὶ τὰς τριηραρχίας εἰπεῖν ὅτι οὐ τίθησιν οὐδὲ τὰς λῃτουργίας, ὅσας λελῃτούργηκε.</TextUnit>
    <TextUnit id="254" loc="23.7">καὶ προσελθὼν δ' εἰς τοὺς ἵππους τοὺς ἀγαθοὺς</TextUnit>
    <TextUnit id="255" loc="23.8">τοῖς πωλοῦσι προσποιήσασθαι ὠνητιᾶν. καὶ ἐπὶ τὰς κλίνας ἐλθὼν ἱματισμὸν ζητῆσαι εἰς δύο τάλαντα καὶ τῷ παιδὶ</TextUnit>
    <TextUnit id="256" loc="23.9">μάχεσθαι, ὅτι τὸ χρυσίον οὐκ ἔχων αὑτῷ ἀκολουθεῖ. καὶ ἐν μισθωτῇ οἰκίᾳ οἰκῶν φῆσαι ταύτην εἶναι τὴν πατρῴαν πρὸς τὸν μὴ εἰδότα, καὶ διότι μέλλει πωλεῖν αὐτὴν διὰ τὸ ἐλάττω εἶναι αὑτῷ πρὸς τὰς ξενοδοκίας.</TextUnit>
    <TextUnit id="257" loc="24.1">ἔστι δὲ ἡ ὑπερηφανία καταφρόνησίς τις πλὴν αὑτοῦ τῶν</TextUnit>
    <TextUnit id="258" loc="24.2">ἄλλων, ὁ δὲ ὑπερήφανος τοιόσδε τις, οἷος τῷ σπεύδοντι</TextUnit>
    <TextUnit id="259" loc="24.3">ἀπὸ δείπνου ἐντεύξεσθαι φάσκειν ἐν τῷ περιπατεῖν. καὶ εὖ</TextUnit>
    <TextUnit id="260" loc="24.4">ποιήσας μεμνῆσθαι φάσκειν. καὶ βαδίζων ἐν ταῖς ὁδοῖς τὰς</TextUnit>
    <TextUnit id="261" loc="24.5">διαίτας κρίνειν ἐν τάχει τοῖς ἐπιτρέψασι. καὶ χειροτονούμενος</TextUnit>
    <TextUnit id="262" loc="24.6">ἐξόμνυσθαι τὰς ἀρχάς, οὐ φάσκων σχολάζειν. καὶ</TextUnit>
    <TextUnit id="263" loc="24.7">προσελθεῖν πρότερος οὐδενὶ θελῆσαι. καὶ τοὺς πωλοῦντάς τι ἢ μεμισθωμένους δεινὸς κελεῦσαι ἥκειν πρὸς αὐτὸν ἅμ'</TextUnit>
    <TextUnit id="264" loc="24.8">ἡμέρᾳ. καὶ ἐν ταῖς ὁδοῖς πορευόμενος μὴ λαλεῖν τοῖς ἐντυγχάνουσι κάτω κεκυφώς, ὅταν δὲ αὐτῷ δόξῃ, ἄνω πάλιν.</TextUnit>
    <TextUnit id="265" loc="24.9">καὶ ἑστιῶν τοὺς φίλους αὐτὸς μὴ συνδειπνεῖν, ἀλλὰ τῶν</TextUnit>
    <TextUnit id="266" loc="24.10">ὑφ' αὑτόν τινι συντάξαι αὐτῶν ἐπιμελεῖσθαι. καὶ προαποστέλλειν δέ, ἐπὰν πορεύηται, τὸν ἐροῦντα, ὅτι προσέρχεται.</TextUnit>
    <TextUnit id="267" loc="24.11">καὶ οὔτε ἐπ' ἀλειφόμενον αὑτὸν οὔτε λούμενον οὔτε ἐσθίοντα</TextUnit>
    <TextUnit id="268" loc="24.12">ἐᾶσαι ἂν εἰσελθεῖν. ἀμέλει δὲ καὶ λογιζόμενος πρός τινα τῷ παιδὶ συντάξαι τὰς ψήφους διωθεῖν καὶ κεφάλαιον ποιήσαντι</TextUnit>
    <TextUnit id="269" loc="24.13">γράψαι αὑτῷ εἰς λόγον. καὶ ἐπιστέλλων μὴ γράφειν, ὅτι 'χαρίζοιο ἄν μοι', ἀλλ' ὅτι 'βούλομαι γενέσθαι' καὶ 'ἀπέσταλκα πρὸς σὲ ληψόμενος' καὶ 'ὅπως ἄλλως μὴ ἔσται' καὶ 'τὴν ταχίστην'.</TextUnit>
    <TextUnit id="270" loc="25.1">ἀμέλει δὲ ἡ δειλία δόξειεν ἂν εἶναι ὕπειξίς τις ψυχῆς</TextUnit>
    <TextUnit id="271" loc="25.2">ἔμφοβος, ὁ δὲ δειλὸς τοιοῦτός τις, οἶος πλέων τὰς ἄκρας φάσκειν ἡμιολίας εἶναι: καὶ κλύδωνος γενομένου ἐρωτᾶν, εἴ τις μὴ μεμύηται τῶν πλεόντων: καὶ τοῦ κυβερνήτου ἀνακύπτων μὲν πυνθάνεσθαι, εἰ μεσοπορεῖ, καὶ τί αὐτῷ δοκεῖ τὰ τοῦ θεοῦ, καὶ πρὸς τὸν παρακαθήμενον λέγειν, ὅτι φοβεῖται ἀπὸ ἐνυπνίου τινός: καὶ ἐκδὺς διδόναι τῷ παιδὶ τὸν χιτωνίσκον: καὶ δεῖσθαι πρὸς τὴν γῆν προσάγειν αὑτόν.</TextUnit>
    <TextUnit id="272" loc="25.3">καὶ στρατευόμενος δὲ τοῦ πεζοῦ ἐκβοηθοῦντος τοὺς δημότας προσκαλεῖν, κελεύων πρὸς αὑτὸν στάντας πρῶτον περιιδεῖν, καὶ λέγειν, ὡς ἔργον διαγνῶναί ἐστι, πότεροί εἰσιν οἱ</TextUnit>
    <TextUnit id="273" loc="25.4">πολέμιοι: καὶ ἀκούων κραυγῆς καὶ ὁρῶν πίπτοντας εἰπεῖν πρὸς τοὺς παρεστηκότας, ὅτι τὴν σπάθην λαβεῖν ὑπὸ τῆς σπουδῆς ἐπελάθετο, τρέχειν ἐπὶ τὴν σκηνήν, τὸν παῖδα ἐκπέμψας καὶ κελεύσας προσκοπεῖσθαι, ποῦ εἰσιν οἱ πολέμιοι, ἀποκρύψαι αὐτὴν ὑπὸ τὸ προσκεφάλαιον, εἶτα διατρίβειν</TextUnit>
    <TextUnit id="274" loc="25.5">πολὺν χρόνον ὡς ζητῶν: καὶ ἐν τῇ σκηνῇ ὁρῶν τραυματίαν τινὰ προσφερόμενον τῶν φίλων προσδραμὼν καὶ θαρρεῖν κελεύσας ὑπολαβὼν φέρειν: καὶ τοῦτον θεραπεύειν καὶ περισπογγίζειν καὶ παρακαθήμενος ἀπὸ τοῦ ἕλκους τὰς μυίας σοβεῖν καὶ πᾶν μᾶλλον ἢ μάχεσθαι τοῖς πολεμίοις: καὶ τοῦ σαλπικτοῦ δὲ τὸ πολεμικὸν σημήναντος καθήμενος ἐν τῇ σκηνῇ εἰπεῖν. 'ἄπαγ' ἐς κόρακας: οὐκ ἐάσει τὸν ἄνθρωπον</TextUnit>
    <TextUnit id="275" loc="25.6">ὕπνου λαβεῖν πυκνὰ σημαίνων: καὶ αἵματος δὲ ἀνάπλεως ἀπὸ τοῦ ἀλλοτρίου τραύματος ἐντυγχάνειν τοῖς ἐκ τῆς μάχης ἐπανιοῦσι καὶ διηγεῖσθαι ὡς κινδυνεύσας: 'ἕνα σέσωκα τῶν φίλων': καὶ εἰσάγειν πρὸς τὸν κατακείμενον σκεψομένους [τοὺς δημότας] τοὺς φυλέτας καὶ τούτων ἅμ' ἑκάστῳ διηγεῖσθαι, ὡς αὐτὸς αὐτὸν ταῖς ἑαυτοῦ χερσὶν ἐπὶ σκηνὴν ἐκόμισεν.</TextUnit>
    <TextUnit id="276" loc="26.1">δόξειεν δ' ἂν εἶναι ἡ ὀλιγαρχία φιλαρχία τις ἰσχύος καὶ κέρδους γλιχομένη, ὁ δὲ ὀλιγαρχικὸς τοιοῦτός τις, οἷος</TextUnit>
    <TextUnit id="277" loc="26.2">τοῦ δήμου βουλευομένου, τίνας τῷ ἄρχοντι προσαιρήσονται τῆς πομπῆς τοὺς συνεπιμελησομένους, παρελθὼν ἀποφήνασθαι, ὡς δεῖ αὐτοκράτορας τούτους εἶναι, κἂν ἄλλοι προβάλλωνται δέκα, λέγειν: 'ἱκανὸς εἷς ἐστι, τοῦτον δὲ ὅτι δεῖ ἄνδρα εἶναι'. καὶ τῶν ̔Ομήρου ἐπῶν τοῦτο ἓν μόνον κατέχειν, ὅτι 'οὐκ ἀγαθὸν πολυκοιρανίη, εἷς κοίρανος ἔστω', τῶν δὲ</TextUnit>
    <TextUnit id="278" loc="26.3">ἄλλων μηδὲν ἐπίστασθαι. ἀμέλει δὲ δεινὸς τοῖς τοιούτοις τῶν λόγων χρήσασθαι ὅτι 'δεῖ αὐτοὺς ἡμᾶς συνελθόντας περὶ τούτων βουλεύσασθαι καὶ ἐκ τοῦ ὄχλου καὶ τῆς ἀγορᾶς ἀπαλλαγῆναι καὶ παύσασθαι ἀρχαῖς πλησιάζοντας καὶ ὑπὸ τούτων αὐτοὺς ὑβριζομένους ἢ τιμωμένους', καὶ ὅτι 'ἢ</TextUnit>
    <TextUnit id="279" loc="26.4">τούτους δεῖ ἢ ἡμᾶς οἰκεῖν τὴν πόλιν'. καὶ τὸ μέσον δὲ τῆς ἡμέρας ἐξιὼν καὶ τὸ ἱμάτιον ἀναβεβλημένος καὶ μέσην κουρὰν κεκαρμένος καὶ ἀκριβῶς ἀπωνυχισμένος σοβεῖν τοὺς</TextUnit>
    <TextUnit id="280" loc="26.5">τοιούτους λόγους τραγῳδῶν: 'διὰ τοὺς συκοφάντας οὐκ οἰκητόν ἐστιν ἐν τῇ πόλει', καὶ ὡς 'ἐν τοῖς δικαστηρίοις δεινὰ πάσχομεν ὑπὸ τῶν δεκαζομένων', καὶ ὡς 'θαυμάζω τῶν πρὸς τὰ κοινὰ προσιόντων τί βούλονται', καὶ ὡς 'ἀχάριστόν ἐστι τὸ πλῆθος καὶ δοῦλον ἀεὶ τοῦ νέμοντος καὶ διδόντος', καὶ ὡς αἰσχύνεται ἐν τῇ ἐκκλησίᾳ, ὅταν παρακαθῆταί</TextUnit>
    <TextUnit id="281" loc="26.6">τις αὐτῷ λεπτὸς καὶ αὐχμῶν. καὶ εἰπεῖν: 'πότε παυσόμεθα ὑπὸ τῶν λῃτουργιῶν καὶ τῶν τριηραρχιῶν ἀπολλύμενοι;' καὶ 'ὡς μισητὸν τὸ τῶν δημαγωγῶν γένος, τὸν Θησέα πρῶτον φήσας τῶν κακῶν τῇ πόλει γεγονέναι αἴτιον: τοῦτον γὰρ ἐκ δώδεκα πόλεων εἰς μίαν καταγαγόντα τὸν δῆμον αὐξῆσαι, ὥστε πάντων κρατῆσαι τοὺς πολλοὺς λυθείσης τῆς βασιλείας: καὶ δίκαια αὐτὸν παθεῖν: πρῶτον</TextUnit>
    <TextUnit id="282" loc="26.7">γὰρ αὐτὸν ἀπολέσθαι ὑπ' αὐτῶν'. καὶ τοιαῦτα ἕτερα πρὸς τοὺς ξένους καὶ τῶν πολιτῶν τοὺς ὁμοτρόπους καὶ ταὐτὰ προαιρουμένους.</TextUnit>
    <TextUnit id="283" loc="27.1">ἡ δὲ ὀψιμαθία φιλοπονία δόξειεν ἂν εἶναι ὑπὲρ τὴν</TextUnit>
    <TextUnit id="284" loc="27.2">ἡλικίαν, ὁ δὲ ὀψιμαθὴς τοιοῦτός τις, οἷος ῥήσεις μανθάνειν ἑξηκονταέτης γεγονὼς καὶ ταύτας λέγων παρὰ πότον ἐπιλανθάνεσθαι.</TextUnit>
    <TextUnit id="285" loc="27.3">καὶ παρὰ τοῦ υἱοῦ μανθάνειν τὸ 'ἐπὶ δόρυ' καὶ</TextUnit>
    <TextUnit id="286" loc="27.4">'ἐπὶ ἀσπίδα' καὶ 'ἐπ' οὐράν'. καὶ εἰς ἡρῷα συμβάλλεσθαι</TextUnit>
    <TextUnit id="287" loc="27.5">τοῖς μειρακίοις λαμπάδα τρέχειν. ἀμέλει δὲ κἄν που κληθῇ εἰς ̔Ηράκλειον, ῥίψας τὸ ἱμάτιον τὸν βοῦν</TextUnit>
    <TextUnit id="288" loc="27.6">αἴρεσθαι, ἵνα τραχηλίσῃ: καὶ προσανατρίβεσθαι εἰσιὼν εἰς</TextUnit>
    <TextUnit id="289" loc="27.7">τὰς παλαίστρας. καὶ ἐν τοῖς θαύμασι τρία ἢ τέτταρα πληρώματα</TextUnit>
    <TextUnit id="290" loc="27.8">ὑπομένειν τὰ ᾄσματα ἐκμανθάνων. καὶ τελούμενος τῷ</TextUnit>
    <TextUnit id="291" loc="27.9">Σαβαζίῳ σπεῦσαι, ὅπως καλλιστεύσῃ παρὰ τῷ ἱερεῖ. καὶ ἐρῶν ἑταίρας καὶ κριοὺς προσβάλλων ταῖς θύραις πληγὰς</TextUnit>
    <TextUnit id="292" loc="27.10">εἰληφὼς ὑπ' ἀντεραστοῦ δικάζεσθαι. καὶ εἰς ἀγρὸν ἐφ' ἵππου ἀλλοτρίου κατοχούμενος ἅμα μελετᾶν ἱππάζεσθαι καὶ πεσὼν</TextUnit>
    <TextUnit id="293" loc="27.11">τὴν κεφαλὴν κατεαγέναι. καὶ ἐν δεκαδισταῖς συνάγειν τοὺς</TextUnit>
    <TextUnit id="294" loc="27.12">μεθ' αὑτοῦ συναύξοντας. καὶ μακρὸν ἀνδριάντα παίζειν πρὸς</TextUnit>
    <TextUnit id="295" loc="27.13">τὸν ἑαυτοῦ ἀκόλουθον. καὶ διατοξεύεσθαι καὶ διακοντίζεσθαι τῷ τῶν παιδίων παιδαγωγῷ καὶ ἅμα μανθάνειν παρ' αὑτοῦ</TextUnit>
    <TextUnit id="296" loc="27.14">παραινεῖν, ὡς ἂν καὶ ἐκείνου μὴ ἐπισταμένου. καὶ παλαίων δ' ἐν τῷ βαλανείῳ πυκνὰ ἕδραν στρέφειν, ὅπως πεπαιδεῦσθαι</TextUnit>
    <TextUnit id="297" loc="27.15">δοκῇ. καὶ ὅταν ὦσι χοροὶ γυναικῶν, μελετᾶν ὀρχεῖσθαι αὐτὸς αὑτῷ τερετίζων.</TextUnit>
    <TextUnit id="298" loc="28.1">ἔστι δὲ ἡ κακολογία ἀγωγὴ ψυχῆς εἰς τὸ χεῖρον ἐν</TextUnit>
    <TextUnit id="299" loc="28.2">λόγοις, ὁ δὲ κακολόγος τοιόσδε τις, οἷος ἐρωτηθείς: 'ὁ δεῖνα τίς ἐστιν;' ὀγκοῦσθαι καθάπερ οἱ γενεαλογοῦντες: 'πρῶτον ἀπὸ τοῦ γένους αὐτοῦ ἄρξομαι: τούτου ὁ μὲν πατὴρ ἐξ ἀρχῆς Σωσίας ἐκαλεῖτο, ἐγένετο δὲ ἐν τοῖς στρατιώταις Σωσίστρατος, ἐπειδὴ δὲ εἰς τοὺς δημότας ἐνεγράφη, Σωσίδημος. ἡ μέντοι μήτηρ εὐγενὴς Θρᾷττά ἐστι: καλεῖται γοῦν ἡ ψυχὴ Κρινοκοράκα: τὰς δὲ τοιαύτας φασὶν ἐν τῇ πατρίδι εὐγενεῖς εἶναι: αὐτὸς δὲ οὗτος ὡς ἐκ τοιούτων</TextUnit>
    <TextUnit id="300" loc="28.3">γεγονὼς κακὸς καὶ μαστιγίας'. καὶ κακῶς δὲ πρός τινα εἰπεῖν: 'ἐγὼ δήπου τὰ τοιαῦτα οἶδα, ὑπὲρ ὧν σὺ πλανᾷ πρὸς ἐμέ,' κἀπὶ τούτοις διεξιών: 'αὗται αἱ γυναῖκες ἐκ τῆς ὁδοῦ τοὺς παριόντας συναρπάζουσι,' καὶ 'οἰκία τις αὕτη τὰ σκέλη ἠρκυῖα: οὐ γὰρ οἷον λῆρός ἐστι τὸ λεγόμενον, ἀλλ' ὥσπερ κύνες αἱ γυναῖκες ἐν ταῖς ὁδοῖς συνέχονται', καὶ 'τὸ ὅλον ἀνδρόλαλοί τινες', καὶ 'αὐταὶ παρὰ τὴν θύραν τὴν</TextUnit>
    <TextUnit id="301" loc="28.4">αὔλειον ὑπακούουσι'. ἀμέλει δὲ καὶ κακῶς λεγόντων ἑτέρων συνεπιλαμβάνεσθαι εἴπας: 'ἐγὼ δὲ τοῦτον τὸν ἄνθρωπον πλέον πάντων μεμίσηκα: καὶ γὰρ εἰδεχθής τις ἀπὸ τοῦ προσώπου ἐστίν: ἡ δὲ πονηρία οὐδὲν ὁμοία: σημεῖον δέ: τῇ γὰρ αὑτοῦ γυναικὶ τάλαντα εἰσενεγκαμένῃ προῖκα, ἐξ ἧς παιδίον αὐτῷ γεννᾷ, τρεῖς χαλκοῦς εἰς ὄψον δίδωσι καὶ τῷ</TextUnit>
    <TextUnit id="302" loc="28.5">ψυχρῷ λοῦσθαι ἀναγκάζει τῇ τοῦ Ποσειδῶνος ἡμέρᾳ'. καὶ συγκαθήμενος δεινὸς περὶ τοῦ ἀναστάντος εἰπεῖν καὶ ἀρχήν γε εἰληφὼς μὴ ἀποσχέσθαι μηδὲ τοὺς οἰκείους αὐτοῦ λοιδορῆσαι.</TextUnit>
    <TextUnit id="303" loc="28.6">καὶ πλεῖστα περὶ τῶν φίλων καὶ οἰκείων [κακὰ εἰπεῖν] καὶ περὶ τῶν τετελευτηκότων κακῶς λέγειν, ἀποκαλῶν παρρησίαν καὶ δημοκρατίαν καὶ ἐλευθερίαν καὶ τῶν ἐν τῷ βίῳ ἥδιστα τοῦτο ποιῶν.</TextUnit>
    <TextUnit id="304" loc="28.7">οὕτως ὁ τῆς ἰδίας κακίας ἐρεθισμὸς μανικοὺς καὶ ἐξεστηκότας ἀνθρώπους τοῖς ἤθεσι ποιεῖ.</TextUnit>
    <TextUnit id="305" loc="29.1">ἔστι δὲ ἡ φιλοπονηρία ἐπιθυμία κακίας, ὁ δὲ φιλοπόνηρός</TextUnit>
    <TextUnit id="306" loc="29.2">ἐστι τοιόσδε τις, οἷος ἐντυγχάνειν τοῖς ἡττημένοις καὶ δημοσίους ἀγῶνας ὠφληκόσι καὶ ὑπολαμβάνειν, ἐὰν τούτοις</TextUnit>
    <TextUnit id="307" loc="29.3">χρῆται, ἐμπειρότερος γενήσεσθαι καὶ φοβερώτερος. καὶ ἐπὶ τοῖς χρηστοῖς εἰπεῖν: 'ὡς φαίνεται,' καὶ φῆσαι, ὡς οὐδείς ἐστι χρηστός, καὶ ὁμοίους πάντας εἶναι, καὶ ἐπισκῶψαι δὲ</TextUnit>
    <TextUnit id="308" loc="29.4">'ὡς χρηστός ἐστι'. καὶ τὸν πονηρὸν δὲ εἰπεῖν ἐλεύθερον, ἐὰν βούληταί τις εἰς πεῖραν ἐλθεῖν, καὶ τὰ μὲν ἄλλα ὁμολογεῖν ἀληθῆ ὑπὲρ αὐτοῦ λέγεσθαι ὑπὸ τῶν ἀνθρώπων, ἔνια δὲ ἀγνοεῖν: φῆσαι γὰρ αὐτὸν εὐφυῆ καὶ φιλέταιρον καὶ ἐπιδέξιον: καὶ διατείνεσθαι δὲ ὑπὲρ αὐτοῦ, ὡς οὐκ ἐντετύχηκεν</TextUnit>
    <TextUnit id="309" loc="29.5">ἀνθρώπῳ ἱκανωτέρῳ. καὶ εὔνους δὲ εἶναι τῷ ἐν ἐκκλησίᾳ λέγοντι ἢ ἐπὶ δικαστηρίῳ κρινομένῳ: καὶ πρὸς τοὺς καθημένους δὲ εἰπεῖν δεινὸς ὡς 'οὐ δεῖ τὸν ἄνδρα, ἀλλὰ τὸ πρᾶγμα κρίνεσθαι'. καὶ φῆσαι αὐτὸν κύνα εἶναι τοῦ δήμου: φυλάττειν γὰρ αὐτὸν πρὸς τοὺς ἀδικοῦντας: καὶ εἰπεῖν, ὡς 'οὐχ ἕξομεν τοὺς ὑπὲρ τῶν κοινῶν συναχθεσθησομένους, ἂν</TextUnit>
    <TextUnit id="310" loc="29.6">τοὺς τοιούτους προώμεθα'. δεινὸς δὲ καὶ προστατῆσαι φαύλων καὶ συνεδρεῦσαι ἐν δικαστηρίοις ἐπὶ πονηροῖς πράγμασιν καὶ κρίσιν κρίνων ἐκδέχεσθαι τὰ ὑπὸ τῶν ἀντιδίκων λεγόμενα ἐπὶ τὸ χεῖρον.</TextUnit>
    <TextUnit id="311" loc="29.7">καὶ τὸ ὅλον ἡ φιλοπονηρία ἀδελφή ἐστι τῆς πονηρίας, καὶ ἀληθές ἐστι τὸ τῆς παροιμίας τὸ ὅμοιον πρὸς τὸ ὅμοιον πορεύεσθαι.</TextUnit>
    <TextUnit id="312" loc="30.1">ἡ δὲ αἰσχροκέρδειά ἐστι ἐπιθυμία κέρδους αἰσχροῦ, ἔστι</TextUnit>
    <TextUnit id="313" loc="30.2">δὲ τοιοῦτος ὁ αἰσχροκερδής, οἷος ἑστιῶν ἄρτους ἱκανοὺς μὴ</TextUnit>
    <TextUnit id="314" loc="30.3">παραθεῖναι. καὶ δανείσασθαι παρὰ ξένου παρ' αὑτῷ καταλύοντος.</TextUnit>
    <TextUnit id="315" loc="30.4">καὶ διανέμων μερίδας φῆσαι δίκαιον εἶναι διμοιρίαν</TextUnit>
    <TextUnit id="316" loc="30.5">τῷ διανέμοντι δίδοσθαι καὶ εὐθὺς αὑτῷ νεῖμαι. καὶ οἰνοπωλῶν</TextUnit>
    <TextUnit id="317" loc="30.6">κεκραμένον τὸν οἶνον τῷ φίλῳ ἀποδόσθαι. καὶ ἐπὶ θέαν τηνικάδε πορεύεσθαι ἄγων τοὺς υἱεῖς, ἡνίκα προῖκ'</TextUnit>
    <TextUnit id="318" loc="30.7">ἀφιᾶσιν οἱ θεατρῶναι. καὶ ἀποδημῶν δημοσίᾳ τὸ μὲν ἐκ τῆς πόλεως ἐφόδιον οἴκοι καταλιπεῖν, παρὰ δὲ τῶν συμπρεσβευτῶν δανείζεσθαι: καὶ τῷ ἀκολούθῳ ἐπιθεῖναι μεῖζον φορτίον ἢ δύναται φέρειν καὶ ἐλάχιστα ἐπιτήδεια τῶν ἄλλων παρέχειν: καὶ τῶν ξενίων τὸ μέρος τὸ αὑτοῦ ἀπαιτήσας</TextUnit>
    <TextUnit id="319" loc="30.8">ἀποδόσθαι: καὶ ἀλειφόμενος ἐν τῷ βαλανείῳ καὶ εἰπών: 'σαπρόν γε τὸ ἔλαιον ἐπρίω, ὦ παιδάριον' τῷ ἀλλοτρίῳ</TextUnit>
    <TextUnit id="320" loc="30.9">ἀλείφεσθαι. καὶ τῶν εὑρισκομένων χαλκῶν ἐν ταῖς ὁδοῖς ὑπὸ τῶν οἰκετῶν δεινὸς ἀπαιτῆσαι τὸ μέρος, κοινὸν εἶναι</TextUnit>
    <TextUnit id="321" loc="30.10">φήσας τὸν ̔Ερμῆν. καὶ θοἰμάτιον ἐκδοῦναι πλῦναι καὶ χρησάμενος παρὰ γνωρίμου ἐφελκύσαι πλείους ἡμέρας, ἕως</TextUnit>
    <TextUnit id="322" loc="30.11">ἂν ἀπαιτηθῇ. καὶ τὰ τοιαῦτα: Φειδωνείῳ μέτρῳ τὸν πύνδακα εἰσκεκρουμένῳ μετρεῖν αὐτὸς τοῖς ἔνδον τὰ ἐπιτήδεια σφόδρα</TextUnit>
    <TextUnit id="323" loc="30.12">ἀποψῶν. ὑποπρίασθαι φίλου δοκοῦντος πρὸς τρόπου τι</TextUnit>
    <TextUnit id="324" loc="30.13">ὠνεῖσθαι, εἶτα λαβὼν ἀποδόσθαι: ἀμέλει δὲ καὶ χρέος ἀποδιδοὺς τριάκοντα μνῶν ἔλαττον τέτταρσι δραχμαῖς ἀποδοῦναι.</TextUnit>
    <TextUnit id="325" loc="30.14">καὶ τῶν υἱῶν δὲ μὴ πορευομένων εἰς τὸ διδασκαλεῖον [τὸν μῆνα ὅλον] διὰ τὴν ἀρρωστίαν ἀφαιρεῖν τοῦ μισθοῦ κατὰ λόγον, καὶ τὸν ̓Ανθεστηριῶνα μῆνα μὴ πέμπειν αὐτοὺς εἰς τὰ μαθήματα διὰ τὸ θέας εἶναι πολλάς, ἵνα μὴ τὸν μισθὸν</TextUnit>
    <TextUnit id="326" loc="30.15">ἐκτίνῃ. καὶ παρὰ παιδὸς κομιζόμενος ἀποφορὰν τοῦ χαλκοῦ τὴν ἐπικαταλλαγὴν προσαπαιτεῖν, καὶ λογισμὸν δὲ λαμβάνων</TextUnit>
    <TextUnit id="327" loc="30.16">παρὰ τοῦ χειρίζοντος. καὶ φράτορας ἑστιῶν αἰτεῖν τοῖς ἑαυτοῦ παισὶν ἐκ τοῦ κοινοῦ ὄψον, τὰ δὲ καταλειπόμενα ἀπὸ τῆς τραπέζης ἡμίση τῶν ῥαφανίδων ἀπογράφεσθαι, ἵν' οἱ</TextUnit>
    <TextUnit id="328" loc="30.17">διακονοῦντες παῖδες μὴ λάβωσι. συναποδημῶν δὲ μετὰ γνωρίμων χρήσασθαι τοῖς ἐκείνων παισί, τὸν δὲ ἑαυτοῦ ἔξω μισθῶσαι καὶ μὴ ἀναφέρειν εἰς τὸ κοινὸν τὸν μισθόν.</TextUnit>
    <TextUnit id="329" loc="30.18">ἀμέλει δὲ καὶ συναγόντων παρ' αὐτῷ, ὑποθεῖναι τῶν παρ' ἑαυτοῦ διδομένων ξύλων καὶ φακῶν καὶ ὄξους καὶ ἁλῶν καὶ</TextUnit>
    <TextUnit id="330" loc="30.19">ἐλαίου τοῦ εἰς τὸν λύχνον. καὶ γαμοῦντός τινος τῶν φίλων καὶ ἐκδιδομένου θυγατέρα, πρὸ χρόνου τινὸς ἀποδημῆσαι, ἵνα</TextUnit>
    <TextUnit id="331" loc="30.20">μὴ προπέμψῃ προσφοράν. καὶ παρὰ τῶν γνωρίμων τοιαῦτα κίχρασθαι, ἃ μήτ' ἂν ἀπαιτήσαι μήτ' ἂν ἀποδιδόντων ταχέως ἄν τις κομίσαιτο.</TextUnit>
  </Text>
</TessDocument>
