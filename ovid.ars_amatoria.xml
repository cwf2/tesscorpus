<?xml version="1.0" encoding="UTF-8"?>
<TessDocument id="ovid.ars_amatoria">
  <Metadata>
    <Author>ovid</Author>
    <Display>Ars Amatoria</Display>
    <Abbr>ov. ars am.</Abbr>
    <Lang>la</Lang>
    <Prose>0</Prose>
    <PrintSource>R. Ehwald, Amores, Epistulae, Medicamina faciei femineae, Ars amatoria, Remedia amoris (Teubner 1907)</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu</DigitalSourceURL>
    <AddedBy>Chris Forstall</AddedBy>
    <URI>urn:cts:latinLit:phi0959.phi004.perseus-lat1</URI>
  </Metadata>
  <Parts><Part id="1"><Display>Book 1</Display><MaskLower>0</MaskLower><MaskUpper>771</MaskUpper><LocusLower>1.1</LocusLower><LocusUpper>1.772</LocusUpper></Part><Part id="2"><Display>Book 2</Display><MaskLower>772</MaskLower><MaskUpper>1517</MaskUpper><LocusLower>2.1</LocusLower><LocusUpper>2.746</LocusUpper></Part><Part id="3"><Display>Book 3</Display><MaskLower>1518</MaskLower><MaskUpper>2329</MaskUpper><LocusLower>3.1</LocusLower><LocusUpper>3.812</LocusUpper></Part></Parts><Text>
    <TextUnit id="0" loc="1.1">Siquis in hoc artem populo non novit amandi,</TextUnit>
    <TextUnit id="1" loc="1.2">Hoc legat et lecto carmine doctus amet.</TextUnit>
    <TextUnit id="2" loc="1.3">Arte citae veloque rates remoque moventur,</TextUnit>
    <TextUnit id="3" loc="1.4">Arte leves currus: arte regendus amor.</TextUnit>
    <TextUnit id="4" loc="1.5">Curribus Automedon lentisque erat aptus habenis,</TextUnit>
    <TextUnit id="5" loc="1.6">Tiphys in Haemonia puppe magister erat:</TextUnit>
    <TextUnit id="6" loc="1.7">Me Venus artificem tenero praefecit Amori;</TextUnit>
    <TextUnit id="7" loc="1.8">Tiphys et Automedon dicar Amoris ego.</TextUnit>
    <TextUnit id="8" loc="1.9">Ille quidem ferus est et qui mihi saepe repugnet:</TextUnit>
    <TextUnit id="9" loc="1.10">Sed puer est, aetas mollis et apta regi.</TextUnit>
    <TextUnit id="10" loc="1.11">Phillyrides puerum cithara perfecit Achillem,</TextUnit>
    <TextUnit id="11" loc="1.12">Atque animos placida contudit arte feros.</TextUnit>
    <TextUnit id="12" loc="1.13">Qui totiens socios, totiens exterruit hostes,</TextUnit>
    <TextUnit id="13" loc="1.14">Creditur annosum pertimuisse senem.</TextUnit>
    <TextUnit id="14" loc="1.15">Quas Hector sensurus erat, poscente magistro</TextUnit>
    <TextUnit id="15" loc="1.16">Verberibus iussas praebuit ille manus.</TextUnit>
    <TextUnit id="16" loc="1.17">Aeacidae Chiron, ego sum praeceptor Amoris:</TextUnit>
    <TextUnit id="17" loc="1.18">Saevus uterque puer, natus uterque dea.</TextUnit>
    <TextUnit id="18" loc="1.19">Sed tamen et tauri cervix oneratur aratro,</TextUnit>
    <TextUnit id="19" loc="1.20">Frenaque magnanimi dente teruntur equi;</TextUnit>
    <TextUnit id="20" loc="1.21">Et mihi cedet Amor, quamvis mea vulneret arcu</TextUnit>
    <TextUnit id="21" loc="1.22">Pectora, iactatas excutiatque faces.</TextUnit>
    <TextUnit id="22" loc="1.23">Quo me fixit Amor, quo me violentius ussit,</TextUnit>
    <TextUnit id="23" loc="1.24">Hoc melior facti vulneris ultor ero:</TextUnit>
    <TextUnit id="24" loc="1.25">Non ego, Phoebe, datas a te mihi mentiar artes,</TextUnit>
    <TextUnit id="25" loc="1.26">Nec nos ariae voce monemur avis,</TextUnit>
    <TextUnit id="26" loc="1.27">Nec mihi sunt visae Clio Cliusque sorores</TextUnit>
    <TextUnit id="27" loc="1.28">Servanti pecudes vallibus, Ascra, tuis:</TextUnit>
    <TextUnit id="28" loc="1.29">Usus opus movet hoc: vati parete perito;</TextUnit>
    <TextUnit id="29" loc="1.30">Vera canam: coeptis, mater Amoris, ades!</TextUnit>
    <TextUnit id="30" loc="1.31">Este procul, vittae tenues, insigne pudoris,</TextUnit>
    <TextUnit id="31" loc="1.32">Quaeque tegis medios, instita longa, pedes.</TextUnit>
    <TextUnit id="32" loc="1.33">Nos venerem tutam concessaque furta canemus,</TextUnit>
    <TextUnit id="33" loc="1.34">Inque meo nullum carmine crimen erit.</TextUnit>
    <TextUnit id="34" loc="1.35">Principio, quod amare velis, reperire labora,</TextUnit>
    <TextUnit id="35" loc="1.36">Qui nova nunc primum miles in arma venis.</TextUnit>
    <TextUnit id="36" loc="1.37">Proximus huic labor est placitam exorare puellam:</TextUnit>
    <TextUnit id="37" loc="1.38">Tertius, ut longo tempore duret amor.</TextUnit>
    <TextUnit id="38" loc="1.39">Hic modus, haec nostro signabitur area curru:</TextUnit>
    <TextUnit id="39" loc="1.40">Haec erit admissa meta terenda rota.</TextUnit>
    <TextUnit id="40" loc="1.41">Dum licet, et loris passim potes ire solutis,</TextUnit>
    <TextUnit id="41" loc="1.42">Elige cui dicas 'tu mihi sola places.'</TextUnit>
    <TextUnit id="42" loc="1.43">Haec tibi non tenues veniet delapsa per auras:</TextUnit>
    <TextUnit id="43" loc="1.44">Quaerenda est oculis apta puella tuis.</TextUnit>
    <TextUnit id="44" loc="1.45">Scit bene venator, cervis ubi retia tendat,</TextUnit>
    <TextUnit id="45" loc="1.46">Scit bene, qua frendens valle moretur aper;</TextUnit>
    <TextUnit id="46" loc="1.47">Aucupibus noti frutices; qui sustinet hamos,</TextUnit>
    <TextUnit id="47" loc="1.48">Novit quae multo pisce natentur aquae:</TextUnit>
    <TextUnit id="48" loc="1.49">Tu quoque, materiam longo qui quaeris amori,</TextUnit>
    <TextUnit id="49" loc="1.50">Ante frequens quo sit disce puella loco.</TextUnit>
    <TextUnit id="50" loc="1.51">Non ego quaerentem vento dare vela iubebo,</TextUnit>
    <TextUnit id="51" loc="1.52">Nec tibi, ut invenias, longa terenda via est.</TextUnit>
    <TextUnit id="52" loc="1.53">Andromedan Perseus nigris portarit ab Indis,</TextUnit>
    <TextUnit id="53" loc="1.54">Raptaque sit Phrygio Graia puella viro,</TextUnit>
    <TextUnit id="54" loc="1.55">Tot tibi tamque dabit formosas Roma puellas,</TextUnit>
    <TextUnit id="55" loc="1.56">'Haec habet' ut dicas 'quicquid in orbe fuit.'</TextUnit>
    <TextUnit id="56" loc="1.57">Gargara quot segetes, quot habet Methymna racemos,</TextUnit>
    <TextUnit id="57" loc="1.58">Aequore quot pisces, fronde teguntur aves,</TextUnit>
    <TextUnit id="58" loc="1.59">Quot caelum stellas, tot habet tua Roma puellas:</TextUnit>
    <TextUnit id="59" loc="1.60">Mater in Aeneae constitit urbe sui.</TextUnit>
    <TextUnit id="60" loc="1.61">Seu caperis primis et adhuc crescentibus annis,</TextUnit>
    <TextUnit id="61" loc="1.62">Ante oculos veniet vera puella tuos:</TextUnit>
    <TextUnit id="62" loc="1.63">Sive cupis iuvenem, iuvenes tibi mille placebunt.</TextUnit>
    <TextUnit id="63" loc="1.64">Cogeris voti nescius esse tui:</TextUnit>
    <TextUnit id="64" loc="1.65">Seu te forte iuvat sera et sapientior aetas,</TextUnit>
    <TextUnit id="65" loc="1.66">Hoc quoque, crede mihi, plenius agmen erit.</TextUnit>
    <TextUnit id="66" loc="1.67">Tu modo Pompeia lentus spatiare sub umbra,</TextUnit>
    <TextUnit id="67" loc="1.68">Cum sol Herculei terga leonis adit:</TextUnit>
    <TextUnit id="68" loc="1.69">Aut ubi muneribus nati sua munera mater</TextUnit>
    <TextUnit id="69" loc="1.70">Addidit, externo marmore dives opus.</TextUnit>
    <TextUnit id="70" loc="1.71">Nec tibi vitetur quae, priscis sparsa tabellis,</TextUnit>
    <TextUnit id="71" loc="1.72">Porticus auctoris Livia nomen habet:</TextUnit>
    <TextUnit id="72" loc="1.73">Quaque parare necem miseris patruelibus ausae</TextUnit>
    <TextUnit id="73" loc="1.74">Belides et stricto stat ferus ense pater.</TextUnit>
    <TextUnit id="74" loc="1.75">Nec te praetereat Veneri ploratus Adonis,</TextUnit>
    <TextUnit id="75" loc="1.76">Cultaque Iudaeo septima sacra Syro.</TextUnit>
    <TextUnit id="76" loc="1.77">Nec fuge linigerae Memphitica templa iuvencae:</TextUnit>
    <TextUnit id="77" loc="1.78">Multas illa facit, quod fuit ipsa Iovi.</TextUnit>
    <TextUnit id="78" loc="1.79">Et fora conveniunt (quis credere possit?) amori:</TextUnit>
    <TextUnit id="79" loc="1.80">Flammaque in arguto saepe reperta foro:</TextUnit>
    <TextUnit id="80" loc="1.81">Subdita qua Veneris facto de marmore templo</TextUnit>
    <TextUnit id="81" loc="1.82">Appias expressis ara pulsat aquis,</TextUnit>
    <TextUnit id="82" loc="1.83">Illo saepe loco capitur consultus Amori,</TextUnit>
    <TextUnit id="83" loc="1.84">Quique aliis cavit, non cavet ipse sibi:</TextUnit>
    <TextUnit id="84" loc="1.85">Illo saepe loco desunt sua verba diserto,</TextUnit>
    <TextUnit id="85" loc="1.86">Resque novae veniunt, causaque agenda sua est.</TextUnit>
    <TextUnit id="86" loc="1.87">Hunc Venus e templis, quae sunt confinia, ridet:</TextUnit>
    <TextUnit id="87" loc="1.88">Qui modo patronus, nunc cupit esse cliens.</TextUnit>
    <TextUnit id="88" loc="1.89">Sed tu praecipue curvis venare theatris:</TextUnit>
    <TextUnit id="89" loc="1.90">Haec loca sunt voto fertiliora tuo.</TextUnit>
    <TextUnit id="90" loc="1.91">Illic invenies quod ames, quod ludere possis,</TextUnit>
    <TextUnit id="91" loc="1.92">Quodque semel tangas, quodque tenere velis.</TextUnit>
    <TextUnit id="92" loc="1.93">Ut redit itque frequens longum formica per agmen,</TextUnit>
    <TextUnit id="93" loc="1.94">Granifero solitum cum vehit ore cibum,</TextUnit>
    <TextUnit id="94" loc="1.95">Aut ut apes saltusque suos et olentia nactae</TextUnit>
    <TextUnit id="95" loc="1.96">Pascua per flores et thyma summa volant,</TextUnit>
    <TextUnit id="96" loc="1.97">Sic ruit ad celebres cultissima femina ludos:</TextUnit>
    <TextUnit id="97" loc="1.98">Copia iudicium saepe morata meum est.</TextUnit>
    <TextUnit id="98" loc="1.99">Spectatum veniunt, veniunt spectentur ut ipsae:</TextUnit>
    <TextUnit id="99" loc="1.100">Ille locus casti damna pudoris habet.</TextUnit>
    <TextUnit id="100" loc="1.101">Primus sollicitos fecisti, Romule, ludos,</TextUnit>
    <TextUnit id="101" loc="1.102">Cum iuvit viduos rapta Sabina viros.</TextUnit>
    <TextUnit id="102" loc="1.103">Tunc neque marmoreo pendebant vela theatro,</TextUnit>
    <TextUnit id="103" loc="1.104">Nec fuerant liquido pulpita rubra croco;</TextUnit>
    <TextUnit id="104" loc="1.105">Illic quas tulerant nemorosa Palatia, frondes</TextUnit>
    <TextUnit id="105" loc="1.106">Simpliciter positae, scena sine arte fuit;</TextUnit>
    <TextUnit id="106" loc="1.107">In gradibus sedit populus de caespite factis,</TextUnit>
    <TextUnit id="107" loc="1.108">Qualibet hirsutas fronde tegente comas.</TextUnit>
    <TextUnit id="108" loc="1.109">Respiciunt, oculisque notant sibi quisque puellam</TextUnit>
    <TextUnit id="109" loc="1.110">Quam velit, et tacito pectore multa movent.</TextUnit>
    <TextUnit id="110" loc="1.111">Dumque, rudem praebente modum tibicine Tusco,</TextUnit>
    <TextUnit id="111" loc="1.112">Ludius aequatam ter pede pulsat humum,</TextUnit>
    <TextUnit id="112" loc="1.113">In medio plausu (plausus tunc arte carebant)</TextUnit>
    <TextUnit id="113" loc="1.114">Rex populo praedae signa petita dedit.</TextUnit>
    <TextUnit id="114" loc="1.115">Protinus exiliunt, animum clamore fatentes,</TextUnit>
    <TextUnit id="115" loc="1.116">Virginibus cupidas iniciuntque manus.</TextUnit>
    <TextUnit id="116" loc="1.117">Ut fugiunt aquilas, timidissima turba, columbae,</TextUnit>
    <TextUnit id="117" loc="1.118">Ut fugit invisos agna novella lupos:</TextUnit>
    <TextUnit id="118" loc="1.119">Sic illae timuere viros sine more ruentes;</TextUnit>
    <TextUnit id="119" loc="1.120">Constitit in nulla qui fuit ante color.</TextUnit>
    <TextUnit id="120" loc="1.121">Nam timor unus erat, facies non una timoris:</TextUnit>
    <TextUnit id="121" loc="1.122">Pars laniat crines, pars sine mente sedet;</TextUnit>
    <TextUnit id="122" loc="1.123">Altera maesta silet, frustra vocat altera matrem:</TextUnit>
    <TextUnit id="123" loc="1.124">Haec queritur, stupet haec; haec manet, illa fugit;</TextUnit>
    <TextUnit id="124" loc="1.125">Ducuntur raptae, genialis praeda, puellae,</TextUnit>
    <TextUnit id="125" loc="1.126">Et potuit multas ipse decere timor.</TextUnit>
    <TextUnit id="126" loc="1.127">Siqua repugnarat nimium comitemque negabat,</TextUnit>
    <TextUnit id="127" loc="1.128">Sublatam cupido vir tulit ipse sinu,</TextUnit>
    <TextUnit id="128" loc="1.129">Atque ita 'quid teneros lacrimis corrumpis ocellos?</TextUnit>
    <TextUnit id="129" loc="1.130">Quod matri pater est, hoc tibi' dixit 'ero.'</TextUnit>
    <TextUnit id="130" loc="1.131">Romule, militibus scisti dare commoda solus:</TextUnit>
    <TextUnit id="131" loc="1.132">Haec mihi si dederis commoda, miles ero.</TextUnit>
    <TextUnit id="132" loc="1.133">Scilicet ex illo sollemnia more theatra</TextUnit>
    <TextUnit id="133" loc="1.134">Nunc quoque formosis insidiosa manent.</TextUnit>
    <TextUnit id="134" loc="1.135">Nec te nobilium fugiat certamen equorum;</TextUnit>
    <TextUnit id="135" loc="1.136">Multa capax populi commoda Circus habet.</TextUnit>
    <TextUnit id="136" loc="1.137">Nil opus est digitis, per quos arcana loquaris,</TextUnit>
    <TextUnit id="137" loc="1.138">Nec tibi per nutus accipienda nota est:</TextUnit>
    <TextUnit id="138" loc="1.139">Proximus a domina, nullo prohibente, sedeto,</TextUnit>
    <TextUnit id="139" loc="1.140">Iunge tuum lateri qua potes usque latus;</TextUnit>
    <TextUnit id="140" loc="1.141">Et bene, quod cogit, si nolis, linea iungi,</TextUnit>
    <TextUnit id="141" loc="1.142">Quod tibi tangenda est lege puella loci.</TextUnit>
    <TextUnit id="142" loc="1.143">Hic tibi quaeratur socii sermonis origo,</TextUnit>
    <TextUnit id="143" loc="1.144">Et moveant primos publica verba sonos.</TextUnit>
    <TextUnit id="144" loc="1.145">Cuius equi veniant, facito, studiose, requiras:</TextUnit>
    <TextUnit id="145" loc="1.146">Nec mora, quisquis erit, cui favet illa, fave.</TextUnit>
    <TextUnit id="146" loc="1.147">At cum pompa frequens caelestibus ibit eburnis,</TextUnit>
    <TextUnit id="147" loc="1.148">Tu Veneri dominae plaude favente manu;</TextUnit>
    <TextUnit id="148" loc="1.149">Utque fit, in gremium pulvis si forte puellae</TextUnit>
    <TextUnit id="149" loc="1.150">Deciderit, digitis excutiendus erit:</TextUnit>
    <TextUnit id="150" loc="1.151">Etsi nullus erit pulvis, tamen excute nullum:</TextUnit>
    <TextUnit id="151" loc="1.152">Quaelibet officio causa sit apta tuo.</TextUnit>
    <TextUnit id="152" loc="1.153">Pallia si terra nimium demissa iacebunt,</TextUnit>
    <TextUnit id="153" loc="1.154">Collige, et inmunda sedulus effer humo;</TextUnit>
    <TextUnit id="154" loc="1.155">Protinus, officii pretium, patiente puella</TextUnit>
    <TextUnit id="155" loc="1.156">Contingent oculis crura videnda tuis.</TextUnit>
    <TextUnit id="156" loc="1.157">Respice praeterea, post vos quicumque sedebit,</TextUnit>
    <TextUnit id="157" loc="1.158">Ne premat opposito mollia terga genu.</TextUnit>
    <TextUnit id="158" loc="1.159">Parva leves capiunt animos: fuit utile multis</TextUnit>
    <TextUnit id="159" loc="1.160">Pulvinum facili composuisse manu.</TextUnit>
    <TextUnit id="160" loc="1.161">Profuit et tenui ventos movisse tabella,</TextUnit>
    <TextUnit id="161" loc="1.162">Et cava sub tenerum scamna dedisse pedem.</TextUnit>
    <TextUnit id="162" loc="1.163">Hos aditus Circusque novo praebebit amori,</TextUnit>
    <TextUnit id="163" loc="1.164">Sparsaque sollicito tristis harena foro.</TextUnit>
    <TextUnit id="164" loc="1.165">Illa saepe puer Veneris pugnavit harena,</TextUnit>
    <TextUnit id="165" loc="1.166">Et qui spectavit vulnera, vulnus habet.</TextUnit>
    <TextUnit id="166" loc="1.167">Dum loquitur tangitque manum poscitque libellum</TextUnit>
    <TextUnit id="167" loc="1.168">Et quaerit posito pignore, vincat uter,</TextUnit>
    <TextUnit id="168" loc="1.169">Saucius ingemuit telumque volatile sensit,</TextUnit>
    <TextUnit id="169" loc="1.170">Et pars spectati muneris ipse fuit.</TextUnit>
    <TextUnit id="170" loc="1.171">Quid, modo cum belli navalis imagine Caesar</TextUnit>
    <TextUnit id="171" loc="1.172">Persidas induxit Cecropiasque rates?</TextUnit>
    <TextUnit id="172" loc="1.173">Nempe ab utroque mari iuvenes, ab utroque puellae</TextUnit>
    <TextUnit id="173" loc="1.174">Venere, atque ingens orbis in Urbe fuit.</TextUnit>
    <TextUnit id="174" loc="1.175">Quis non invenit turba, quod amaret, in illa?</TextUnit>
    <TextUnit id="175" loc="1.176">Eheu, quam multos advena torsit amor!</TextUnit>
    <TextUnit id="176" loc="1.177">Ecce, parat Caesar domito quod defuit orbi</TextUnit>
    <TextUnit id="177" loc="1.178">Addere: nunc, oriens ultime, noster eris.</TextUnit>
    <TextUnit id="178" loc="1.179">Parthe, dabis poenas: Crassi gaudete sepulti,</TextUnit>
    <TextUnit id="179" loc="1.180">Signaque barbaricas non bene passa manus.</TextUnit>
    <TextUnit id="180" loc="1.181">Ultor adest, primisque ducem profitetur in annis,</TextUnit>
    <TextUnit id="181" loc="1.182">Bellaque non puero tractat agenda puer.</TextUnit>
    <TextUnit id="182" loc="1.183">Parcite natales timidi numerare deorum:</TextUnit>
    <TextUnit id="183" loc="1.184">Caesaribus virtus contigit ante diem.</TextUnit>
    <TextUnit id="184" loc="1.185">Ingenium caeleste suis velocius annis</TextUnit>
    <TextUnit id="185" loc="1.186">Surgit, et ignavae fert male damna morae.</TextUnit>
    <TextUnit id="186" loc="1.187">Parvus erat, manibusque duos Tirynthius angues</TextUnit>
    <TextUnit id="187" loc="1.188">Pressit, et in cunis iam Iove dignus erat.</TextUnit>
    <TextUnit id="188" loc="1.189">Nunc quoque qui puer es, quantus tum, Bacche, fuisti,</TextUnit>
    <TextUnit id="189" loc="1.190">Cum timuit thyrsos India victa tuos?</TextUnit>
    <TextUnit id="190" loc="1.191">Auspiciis annisque patris, puer, arma movebis,</TextUnit>
    <TextUnit id="191" loc="1.192">Et vinces annis auspiciisque patris:</TextUnit>
    <TextUnit id="192" loc="1.193">Tale rudimentum tanto sub nomine debes,</TextUnit>
    <TextUnit id="193" loc="1.194">Nunc iuvenum princeps, deinde future senum;</TextUnit>
    <TextUnit id="194" loc="1.195">Cum tibi sint fratres, fratres ulciscere laesos:</TextUnit>
    <TextUnit id="195" loc="1.196">Cumque pater tibi sit, iura tuere patris.</TextUnit>
    <TextUnit id="196" loc="1.197">Induit arma tibi genitor patriaeque tuusque:</TextUnit>
    <TextUnit id="197" loc="1.198">Hostis ab invito regna parente rapit;</TextUnit>
    <TextUnit id="198" loc="1.199">Tu pia tela feres, sceleratas ille sagittas:</TextUnit>
    <TextUnit id="199" loc="1.200">Stabit pro signis iusque piumque tuis.</TextUnit>
    <TextUnit id="200" loc="1.201">Vincuntur causa Parthi: vincantur et armis;</TextUnit>
    <TextUnit id="201" loc="1.202">Eoas Latio dux meus addat opes.</TextUnit>
    <TextUnit id="202" loc="1.203">Marsque pater Caesarque pater, date numen eunti:</TextUnit>
    <TextUnit id="203" loc="1.204">Nam deus e vobis alter es, alter eris.</TextUnit>
    <TextUnit id="204" loc="1.205">Auguror, en, vinces; votivaque carmina reddam,</TextUnit>
    <TextUnit id="205" loc="1.206">Et magno nobis ore sonandus eris.</TextUnit>
    <TextUnit id="206" loc="1.207">Consistes, aciemque meis hortabere verbis;</TextUnit>
    <TextUnit id="207" loc="1.208">O desint animis ne mea verba tuis!</TextUnit>
    <TextUnit id="208" loc="1.209">Tergaque Parthorum Romanaque pectora dicam,</TextUnit>
    <TextUnit id="209" loc="1.210">Telaque, ab averso quae iacit hostis equo.</TextUnit>
    <TextUnit id="210" loc="1.211">Qui fugis ut vincas, quid victo, Parthe, relinquis?</TextUnit>
    <TextUnit id="211" loc="1.212">Parthe, malum iam nunc Mars tuus omen habet.</TextUnit>
    <TextUnit id="212" loc="1.213">Ergo erit illa dies, qua tu, pulcherrime rerum,</TextUnit>
    <TextUnit id="213" loc="1.214">Quattuor in niveis aureus ibis equis.</TextUnit>
    <TextUnit id="214" loc="1.215">Ibunt ante duces onerati colla catenis,</TextUnit>
    <TextUnit id="215" loc="1.216">Ne possint tuti, qua prius, esse fuga.</TextUnit>
    <TextUnit id="216" loc="1.217">Spectabunt laeti iuvenes mixtaeque puellae,</TextUnit>
    <TextUnit id="217" loc="1.218">Diffundetque animos omnibus ista dies.</TextUnit>
    <TextUnit id="218" loc="1.219">Atque aliqua ex illis cum regum nomina quaeret,</TextUnit>
    <TextUnit id="219" loc="1.220">Quae loca, qui montes, quaeve ferantur aquae,</TextUnit>
    <TextUnit id="220" loc="1.221">Omnia responde, nec tantum siqua rogabit;</TextUnit>
    <TextUnit id="221" loc="1.222">Et quae nescieris, ut bene nota refer.</TextUnit>
    <TextUnit id="222" loc="1.223">Hic est Euphrates, praecinctus harundine frontem:</TextUnit>
    <TextUnit id="223" loc="1.224">Cui coma dependet caerula, Tigris erit.</TextUnit>
    <TextUnit id="224" loc="1.225">Hos facito Armenios; haec est Danaia Persis:</TextUnit>
    <TextUnit id="225" loc="1.226">Urbs in Achaemeniis vallibus ista fuit.</TextUnit>
    <TextUnit id="226" loc="1.227">Ille vel ille, duces; et erunt quae nomina dicas,</TextUnit>
    <TextUnit id="227" loc="1.228">Si poteris, vere, si minus, apta tamen.</TextUnit>
    <TextUnit id="228" loc="1.229">Dant etiam positis aditum convivia mensis:</TextUnit>
    <TextUnit id="229" loc="1.230">Est aliquid praeter vina, quod inde petas.</TextUnit>
    <TextUnit id="230" loc="1.231">Saepe illic positi teneris adducta lacertis</TextUnit>
    <TextUnit id="231" loc="1.232">Purpureus Bacchi cornua pressit Amor:</TextUnit>
    <TextUnit id="232" loc="1.233">Vinaque cum bibulas sparsere Cupidinis alas,</TextUnit>
    <TextUnit id="233" loc="1.234">Permanet et capto stat gravis ille loco.</TextUnit>
    <TextUnit id="234" loc="1.235">Ille quidem pennas velociter excutit udas:</TextUnit>
    <TextUnit id="235" loc="1.236">Sed tamen et spargi pectus amore nocet.</TextUnit>
    <TextUnit id="236" loc="1.237">Vina parant animos faciuntque caloribus aptos:</TextUnit>
    <TextUnit id="237" loc="1.238">Cura fugit multo diluiturque mero.</TextUnit>
    <TextUnit id="238" loc="1.239">Tunc veniunt risus, tum pauper cornua sumit,</TextUnit>
    <TextUnit id="239" loc="1.240">Tum dolor et curae rugaque frontis abit.</TextUnit>
    <TextUnit id="240" loc="1.241">Tunc aperit mentes aevo rarissima nostro</TextUnit>
    <TextUnit id="241" loc="1.242">Simplicitas, artes excutiente deo.</TextUnit>
    <TextUnit id="242" loc="1.243">Illic saepe animos iuvenum rapuere puellae,</TextUnit>
    <TextUnit id="243" loc="1.244">Et Venus in vinis ignis in igne fuit.</TextUnit>
    <TextUnit id="244" loc="1.245">Hic tu fallaci nimium ne crede lucernae:</TextUnit>
    <TextUnit id="245" loc="1.246">Iudicio formae noxque merumque nocent.</TextUnit>
    <TextUnit id="246" loc="1.247">Luce deas caeloque Paris spectavit aperto,</TextUnit>
    <TextUnit id="247" loc="1.248">Cum dixit Veneri 'vincis utramque, Venus.'</TextUnit>
    <TextUnit id="248" loc="1.249">Nocte latent mendae, vitioque ignoscitur omni,</TextUnit>
    <TextUnit id="249" loc="1.250">Horaque formosam quamlibet illa facit.</TextUnit>
    <TextUnit id="250" loc="1.251">Consule de gemmis, de tincta murice lana,</TextUnit>
    <TextUnit id="251" loc="1.252">Consule de facie corporibusque diem.</TextUnit>
    <TextUnit id="252" loc="1.253">Quid tibi femineos coetus venatibus aptos</TextUnit>
    <TextUnit id="253" loc="1.254">Enumerem? numero cedet harena meo.</TextUnit>
    <TextUnit id="254" loc="1.255">Quid referam Baias, praetextaque litora velis,</TextUnit>
    <TextUnit id="255" loc="1.256">Et quae de calido sulpure fumat aqua?</TextUnit>
    <TextUnit id="256" loc="1.257">Hinc aliquis vulnus referens in pectore dixit</TextUnit>
    <TextUnit id="257" loc="1.258">'Non haec, ut fama est, unda salubris erat.'</TextUnit>
    <TextUnit id="258" loc="1.259">Ecce suburbanae templum nemorale Dianae</TextUnit>
    <TextUnit id="259" loc="1.260">Partaque per gladios regna nocente manu:</TextUnit>
    <TextUnit id="260" loc="1.261">Illa, quod est virgo, quod tela Cupidinis odit,</TextUnit>
    <TextUnit id="261" loc="1.262">Multa dedit populo vulnera, multa dabit.</TextUnit>
    <TextUnit id="262" loc="1.263">Hactenus, unde legas quod ames, ubi retia ponas,</TextUnit>
    <TextUnit id="263" loc="1.264">Praecipit imparibus vecta Thalea rotis.</TextUnit>
    <TextUnit id="264" loc="1.265">Nunc tibi, quae placuit, quas sit capienda per artes,</TextUnit>
    <TextUnit id="265" loc="1.266">Dicere praecipuae molior artis opus.</TextUnit>
    <TextUnit id="266" loc="1.267">Quisquis ubique, viri, dociles advertite mentes,</TextUnit>
    <TextUnit id="267" loc="1.268">Pollicitisque favens, vulgus, adeste meis.</TextUnit>
    <TextUnit id="268" loc="1.269">Prima tuae menti veniat fiducia, cunctas</TextUnit>
    <TextUnit id="269" loc="1.270">Posse capi; capies, tu modo tende plagas.</TextUnit>
    <TextUnit id="270" loc="1.271">Vere prius volucres taceant, aestate cicadae,</TextUnit>
    <TextUnit id="271" loc="1.272">Maenalius lepori det sua terga canis,</TextUnit>
    <TextUnit id="272" loc="1.273">Femina quam iuveni blande temptata repugnet:</TextUnit>
    <TextUnit id="273" loc="1.274">Haec quoque, quam poteris credere nolle, volet.</TextUnit>
    <TextUnit id="274" loc="1.275">Utque viro furtiva venus, sic grata puellae:</TextUnit>
    <TextUnit id="275" loc="1.276">Vir male dissimulat: tectius illa cupit.</TextUnit>
    <TextUnit id="276" loc="1.277">Conveniat maribus, nequam nos ante rogemus,</TextUnit>
    <TextUnit id="277" loc="1.278">Femina iam partes victa rogantis agat.</TextUnit>
    <TextUnit id="278" loc="1.279">Mollibus in pratis admugit femina tauro:</TextUnit>
    <TextUnit id="279" loc="1.280">Femina cornipedi semper adhinnit equo.</TextUnit>
    <TextUnit id="280" loc="1.281">Parcior in nobis nec tam furiosa libido:</TextUnit>
    <TextUnit id="281" loc="1.282">Legitimum finem flamma virilis habet.</TextUnit>
    <TextUnit id="282" loc="1.283">Byblida quid referam, vetito quae fratris amore</TextUnit>
    <TextUnit id="283" loc="1.284">Arsit et est laqueo fortiter ulta nefas?</TextUnit>
    <TextUnit id="284" loc="1.285">Myrrha patrem, sed non qua filia debet, amavit,</TextUnit>
    <TextUnit id="285" loc="1.286">Et nunc obducto cortice pressa latet:</TextUnit>
    <TextUnit id="286" loc="1.287">Illius lacrimis, quas arbore fundit odora,</TextUnit>
    <TextUnit id="287" loc="1.288">Unguimur, et dominae nomina gutta tenet.</TextUnit>
    <TextUnit id="288" loc="1.289">Forte sub umbrosis nemorosae vallibus Idae</TextUnit>
    <TextUnit id="289" loc="1.290">Candidus, armenti gloria, taurus erat,</TextUnit>
    <TextUnit id="290" loc="1.291">Signatus tenui media inter cornua nigro:</TextUnit>
    <TextUnit id="291" loc="1.292">Una fuit labes, cetera lactis erant.</TextUnit>
    <TextUnit id="292" loc="1.293">Illum Cnosiadesque Cydoneaeque iuvencae</TextUnit>
    <TextUnit id="293" loc="1.294">Optarunt tergo sustinuisse suo.</TextUnit>
    <TextUnit id="294" loc="1.295">Pasipha fieri gaudebat adultera tauri;</TextUnit>
    <TextUnit id="295" loc="1.296">Invida formosas oderat illa boves.</TextUnit>
    <TextUnit id="296" loc="1.297">Nota cano: non hoc, centum quae sustinet urbes,</TextUnit>
    <TextUnit id="297" loc="1.298">Quamvis sit mendax, Creta negare potest.</TextUnit>
    <TextUnit id="298" loc="1.299">Ipsa novas frondes et prata tenerrima tauro</TextUnit>
    <TextUnit id="299" loc="1.300">Fertur inadsueta subsecuisse manu.</TextUnit>
    <TextUnit id="300" loc="1.301">It comes armentis, nec ituram cura moratur</TextUnit>
    <TextUnit id="301" loc="1.302">Coniugis, et Minos a bove victus erat.</TextUnit>
    <TextUnit id="302" loc="1.303">Quo tibi, Pasipha, pretiosas sumere vestes?</TextUnit>
    <TextUnit id="303" loc="1.304">Ille tuus nullas sentit adulter opes.</TextUnit>
    <TextUnit id="304" loc="1.305">Quid tibi cum speculo, montana armenta petenti?</TextUnit>
    <TextUnit id="305" loc="1.306">Quid totiens positas fingis, inepta, comas?</TextUnit>
    <TextUnit id="306" loc="1.307">Crede tamen speculo, quod te negat esse iuvencam.</TextUnit>
    <TextUnit id="307" loc="1.308">Quam cuperes fronti cornua nata tuae!</TextUnit>
    <TextUnit id="308" loc="1.309">Sive placet Minos, nullus quaeratur adulter:</TextUnit>
    <TextUnit id="309" loc="1.310">Sive virum mavis fallere, falle viro!</TextUnit>
    <TextUnit id="310" loc="1.311">In nemus et saltus thalamo regina relicto</TextUnit>
    <TextUnit id="311" loc="1.312">Fertur, ut Aonio concita Baccha deo.</TextUnit>
    <TextUnit id="312" loc="1.313">A, quotiens vaccam vultu spectavit iniquo,</TextUnit>
    <TextUnit id="313" loc="1.314">Et dixit 'domino cur placet ista meo?</TextUnit>
    <TextUnit id="314" loc="1.315">Aspice, ut ante ipsum teneris exultet in herbis:</TextUnit>
    <TextUnit id="315" loc="1.316">Nec dubito, quin se stulta decere putet.'</TextUnit>
    <TextUnit id="316" loc="1.317">Dixit, et ingenti iamdudum de grege duci</TextUnit>
    <TextUnit id="317" loc="1.318">Iussit et inmeritam sub iuga curva trahi,</TextUnit>
    <TextUnit id="318" loc="1.319">Aut cadere ante aras commentaque sacra coegit,</TextUnit>
    <TextUnit id="319" loc="1.320">Et tenuit laeta paelicis exta manu.</TextUnit>
    <TextUnit id="320" loc="1.321">Paelicibus quotiens placavit numina caesis,</TextUnit>
    <TextUnit id="321" loc="1.322">Atque ait, exta tenens 'ite, placete meo!'</TextUnit>
    <TextUnit id="322" loc="1.323">Et modo se Europen fieri, modo postulat Io,</TextUnit>
    <TextUnit id="323" loc="1.324">Altera quod bos est, altera vecta bove.</TextUnit>
    <TextUnit id="324" loc="1.325">Hanc tamen implevit, vacca deceptus acerna,</TextUnit>
    <TextUnit id="325" loc="1.326">Dux gregis, et partu proditus auctor erat.</TextUnit>
    <TextUnit id="326" loc="1.327">Cressa Thyesteo si se abstinuisset amore</TextUnit>
    <TextUnit id="327" loc="1.328">(Et quantum est uno posse carere viro?),</TextUnit>
    <TextUnit id="328" loc="1.329">Non medium rupisset iter, curruque retorto</TextUnit>
    <TextUnit id="329" loc="1.330">Auroram versis Phoebus adisset equis.</TextUnit>
    <TextUnit id="330" loc="1.331">Filia purpureos Niso furata capillos</TextUnit>
    <TextUnit id="331" loc="1.332">Pube premit rabidos inguinibusque canes.</TextUnit>
    <TextUnit id="332" loc="1.333">Qui Martem terra, Neptunum effugit in undis,</TextUnit>
    <TextUnit id="333" loc="1.334">Coniugis Atrides victima dira fuit.</TextUnit>
    <TextUnit id="334" loc="1.335">Cui non defleta est Ephyraeae flamma Cresae,</TextUnit>
    <TextUnit id="335" loc="1.336">Et nece natorum sanguinolenta parens?</TextUnit>
    <TextUnit id="336" loc="1.337">Flevit Amyntorides per inania lumina Phoenix:</TextUnit>
    <TextUnit id="337" loc="1.338">Hippolytum pavidi diripuistis equi.</TextUnit>
    <TextUnit id="338" loc="1.339">Quid fodis inmeritis, Phineu, sua lumina natis?</TextUnit>
    <TextUnit id="339" loc="1.340">Poena reversura est in caput ista tuum.</TextUnit>
    <TextUnit id="340" loc="1.341">Omnia feminea sunt ista libidine mota;</TextUnit>
    <TextUnit id="341" loc="1.342">Acrior est nostra, plusque furoris habet.</TextUnit>
    <TextUnit id="342" loc="1.343">Ergo age, ne dubita cunctas sperare puellas;</TextUnit>
    <TextUnit id="343" loc="1.344">Vix erit e multis, quae neget, una, tibi.</TextUnit>
    <TextUnit id="344" loc="1.345">Quae dant quaeque negant, gaudent tamen esse rogatae:</TextUnit>
    <TextUnit id="345" loc="1.346">Ut iam fallaris, tuta repulsa tua est.</TextUnit>
    <TextUnit id="346" loc="1.347">Sed cur fallaris, cum sit nova grata voluptas</TextUnit>
    <TextUnit id="347" loc="1.348">Et capiant animos plus aliena suis?</TextUnit>
    <TextUnit id="348" loc="1.349">Fertilior seges est alienis semper in agris,</TextUnit>
    <TextUnit id="349" loc="1.350">Vicinumque pecus grandius uber habet.</TextUnit>
    <TextUnit id="350" loc="1.351">Sed prius ancillam captandae nosse puellae</TextUnit>
    <TextUnit id="351" loc="1.352">Cura sit: accessus molliet illa tuos.</TextUnit>
    <TextUnit id="352" loc="1.353">Proxima consiliis dominae sit ut illa, videto,</TextUnit>
    <TextUnit id="353" loc="1.354">Neve parum tacitis conscia fida iocis.</TextUnit>
    <TextUnit id="354" loc="1.355">Hanc tu pollicitis, hanc tu corrumpe rogando:</TextUnit>
    <TextUnit id="355" loc="1.356">Quod petis, ex facili, si volet illa, feres.</TextUnit>
    <TextUnit id="356" loc="1.357">Illa leget tempus (medici quoque tempora servant)</TextUnit>
    <TextUnit id="357" loc="1.358">Quo facilis dominae mens sit et apta capi.</TextUnit>
    <TextUnit id="358" loc="1.359">Mens erit apta capi tum, cum laetissima rerum</TextUnit>
    <TextUnit id="359" loc="1.360">Ut seges in pingui luxuriabit humo.</TextUnit>
    <TextUnit id="360" loc="1.361">Pectora dum gaudent nec sunt adstricta dolore,</TextUnit>
    <TextUnit id="361" loc="1.362">Ipsa patent, blanda tum subit arte Venus.</TextUnit>
    <TextUnit id="362" loc="1.363">Tum, cum tristis erat, defensa est Ilios armis:</TextUnit>
    <TextUnit id="363" loc="1.364">Militibus gravidum laeta recepit equum.</TextUnit>
    <TextUnit id="364" loc="1.365">Tum quoque temptanda est, cum paelice laesa dolebit:</TextUnit>
    <TextUnit id="365" loc="1.366">Tum facies opera, ne sit inulta, tua.</TextUnit>
    <TextUnit id="366" loc="1.367">Hanc matutinos pectens ancilla capillos</TextUnit>
    <TextUnit id="367" loc="1.368">Incitet, et velo remigis addat opem,</TextUnit>
    <TextUnit id="368" loc="1.369">Et secum tenui suspirans murmure dicat</TextUnit>
    <TextUnit id="369" loc="1.370">'At, puto, non poteras ipsa referre vicem.'</TextUnit>
    <TextUnit id="370" loc="1.371">Tum de te narret, tum persuadentia verba</TextUnit>
    <TextUnit id="371" loc="1.372">Addat, et insano iuret amore mori.</TextUnit>
    <TextUnit id="372" loc="1.373">Sed propera, ne vela cadant auraeque residant:</TextUnit>
    <TextUnit id="373" loc="1.374">Ut fragilis glacies, interit ira mora.</TextUnit>
    <TextUnit id="374" loc="1.375">Quaeris, an hanc ipsam prosit violare ministram?</TextUnit>
    <TextUnit id="375" loc="1.376">Talibus admissis alea grandis inest.</TextUnit>
    <TextUnit id="376" loc="1.377">Haec a concubitu fit sedula, tardior illa,</TextUnit>
    <TextUnit id="377" loc="1.378">Haec dominae munus te parat, illa sibi.</TextUnit>
    <TextUnit id="378" loc="1.379">Casus in eventu est: licet hic indulgeat ausis,</TextUnit>
    <TextUnit id="379" loc="1.380">Consilium tamen est abstinuisse meum.</TextUnit>
    <TextUnit id="380" loc="1.381">Non ego per praeceps et acuta cacumina vadam,</TextUnit>
    <TextUnit id="381" loc="1.382">Nec iuvenum quisquam me duce captus erit.</TextUnit>
    <TextUnit id="382" loc="1.383">Si tamen illa tibi, dum dat recipitque tabellas,</TextUnit>
    <TextUnit id="383" loc="1.384">Corpore, non tantum sedulitate placet,</TextUnit>
    <TextUnit id="384" loc="1.385">Fac domina potiare prius, comes illa sequatur:</TextUnit>
    <TextUnit id="385" loc="1.386">Non tibi ab ancilla est incipienda venus.</TextUnit>
    <TextUnit id="386" loc="1.387">Hoc unum moneo, siquid modo creditur arti,</TextUnit>
    <TextUnit id="387" loc="1.388">Nec mea dicta rapax per mare ventus agit:</TextUnit>
    <TextUnit id="388" loc="1.389">Aut non temptaris aut perfice! tollitur index,</TextUnit>
    <TextUnit id="389" loc="1.390">Cum semel in partem criminis ipsa venit.</TextUnit>
    <TextUnit id="390" loc="1.391">Non avis utiliter viscatis effugit alis;</TextUnit>
    <TextUnit id="391" loc="1.392">Non bene de laxis cassibus exit aper.</TextUnit>
    <TextUnit id="392" loc="1.393">Saucius arrepto piscis teneatur ab hamo:</TextUnit>
    <TextUnit id="393" loc="1.394">Perprime temptatam, nec nisi victor abi.</TextUnit>
    <TextUnit id="394" loc="1.395">Tunc neque te prodet communi noxia culpa,</TextUnit>
    <TextUnit id="395" loc="1.396">Factaque erunt dominae dictaque nota tibi.</TextUnit>
    <TextUnit id="396" loc="1.397">Sed bene celetur: bene si celabitur index,</TextUnit>
    <TextUnit id="397" loc="1.398">Notitiae suberit semper amica tuae.</TextUnit>
    <TextUnit id="398" loc="1.399">Tempora qui solis operosa colentibus arva,</TextUnit>
    <TextUnit id="399" loc="1.400">Fallitur, et nautis aspicienda putat;</TextUnit>
    <TextUnit id="400" loc="1.401">Nec semper credenda ceres fallacibus arvis,</TextUnit>
    <TextUnit id="401" loc="1.402">Nec semper viridi concava puppis aquae,</TextUnit>
    <TextUnit id="402" loc="1.403">Nec teneras semper tutum captare puellas:</TextUnit>
    <TextUnit id="403" loc="1.404">Saepe dato melius tempore fiet idem.</TextUnit>
    <TextUnit id="404" loc="1.405">Sive dies suberit natalis, sive Kalendae,</TextUnit>
    <TextUnit id="405" loc="1.406">Quas Venerem Marti continuasse iuvat,</TextUnit>
    <TextUnit id="406" loc="1.407">Sive erit ornatus non ut fuit ante sigillis,</TextUnit>
    <TextUnit id="407" loc="1.408">Sed regum positas Circus habebit opes,</TextUnit>
    <TextUnit id="408" loc="1.409">Differ opus: tunc tristis hiems, tunc Pliades instant,</TextUnit>
    <TextUnit id="409" loc="1.410">Tunc tener aequorea mergitur Haedus aqua;</TextUnit>
    <TextUnit id="410" loc="1.411">Tunc bene desinitur: tunc siquis creditur alto,</TextUnit>
    <TextUnit id="411" loc="1.412">Vix tenuit lacerae naufraga membra ratis.</TextUnit>
    <TextUnit id="412" loc="1.413">Tu licet incipias qua flebilis Allia luce</TextUnit>
    <TextUnit id="413" loc="1.414">Vulneribus Latiis sanguinolenta fluit,</TextUnit>
    <TextUnit id="414" loc="1.415">Quaque die redeunt, rebus minus apta gerendis,</TextUnit>
    <TextUnit id="415" loc="1.416">Culta Palaestino septima festa Syro.</TextUnit>
    <TextUnit id="416" loc="1.417">Magna superstitio tibi sit natalis amicae:</TextUnit>
    <TextUnit id="417" loc="1.418">Quaque aliquid dandum est, illa sit atra dies.</TextUnit>
    <TextUnit id="418" loc="1.419">Cum bene vitaris, tamen auferet; invenit artem</TextUnit>
    <TextUnit id="419" loc="1.420">Femina, qua cupidi carpat amantis opes.</TextUnit>
    <TextUnit id="420" loc="1.421">Institor ad dominam veniet discinctus emacem,</TextUnit>
    <TextUnit id="421" loc="1.422">Expediet merces teque sedente suas:</TextUnit>
    <TextUnit id="422" loc="1.423">Quas illa, inspicias, sapere ut videare, rogabit:</TextUnit>
    <TextUnit id="423" loc="1.424">Oscula deinde dabit; deinde rogabit, emas.</TextUnit>
    <TextUnit id="424" loc="1.425">Hoc fore contentam multos iurabit in annos,</TextUnit>
    <TextUnit id="425" loc="1.426">Nunc opus esse sibi, nunc bene dicet emi.</TextUnit>
    <TextUnit id="426" loc="1.427">Si non esse domi, quos des, causabere nummos,</TextUnit>
    <TextUnit id="427" loc="1.428">Littera poscetur --- ne didicisse iuvet.</TextUnit>
    <TextUnit id="428" loc="1.429">Quid, quasi natali cum poscit munera libo,</TextUnit>
    <TextUnit id="429" loc="1.430">Et, quotiens opus est, nascitur illa, sibi?</TextUnit>
    <TextUnit id="430" loc="1.431">Quid, cum mendaci damno maestissima plorat,</TextUnit>
    <TextUnit id="431" loc="1.432">Elapsusque cava fingitur aure lapis?</TextUnit>
    <TextUnit id="432" loc="1.433">Multa rogant utenda dari, data reddere nolunt:</TextUnit>
    <TextUnit id="433" loc="1.434">Perdis, et in damno gratia nulla tuo.</TextUnit>
    <TextUnit id="434" loc="1.435">Non mihi, sacrilegas meretricum ut persequar artes,</TextUnit>
    <TextUnit id="435" loc="1.436">Cum totidem linguis sint satis ora decem.</TextUnit>
    <TextUnit id="436" loc="1.437">Cera vadum temptet, rasis infusa tabellis:</TextUnit>
    <TextUnit id="437" loc="1.438">Cera tuae primum conscia mentis eat.</TextUnit>
    <TextUnit id="438" loc="1.439">Blanditias ferat illa tuas imitataque amantem</TextUnit>
    <TextUnit id="439" loc="1.440">Verba; nec exiguas, quisquis es, adde preces.</TextUnit>
    <TextUnit id="440" loc="1.441">Hectora donavit Priamo prece motus Achilles;</TextUnit>
    <TextUnit id="441" loc="1.442">Flectitur iratus voce rogante deus.</TextUnit>
    <TextUnit id="442" loc="1.443">Promittas facito: quid enim promittere laedit?</TextUnit>
    <TextUnit id="443" loc="1.444">Pollicitis dives quilibet esse potest.</TextUnit>
    <TextUnit id="444" loc="1.445">Spes tenet in tempus, semel est si credita, longum:</TextUnit>
    <TextUnit id="445" loc="1.446">Illa quidem fallax, sed tamen apta dea est.</TextUnit>
    <TextUnit id="446" loc="1.447">Si dederis aliquid, poteris ratione relinqui:</TextUnit>
    <TextUnit id="447" loc="1.448">Praeteritum tulerit, perdideritque nihil.</TextUnit>
    <TextUnit id="448" loc="1.449">At quod non dederis, semper videare daturus:</TextUnit>
    <TextUnit id="449" loc="1.450">Sic dominum sterilis saepe fefellit ager:</TextUnit>
    <TextUnit id="450" loc="1.451">Sic, ne perdiderit, non cessat perdere lusor,</TextUnit>
    <TextUnit id="451" loc="1.452">Et revocat cupidas alea saepe manus.</TextUnit>
    <TextUnit id="452" loc="1.453">Hoc opus, hic labor est, primo sine munere iungi;</TextUnit>
    <TextUnit id="453" loc="1.454">Ne dederit gratis quae dedit, usque dabit.</TextUnit>
    <TextUnit id="454" loc="1.455">Ergo eat et blandis peraretur littera verbis,</TextUnit>
    <TextUnit id="455" loc="1.456">Exploretque animos, primaque temptet iter.</TextUnit>
    <TextUnit id="456" loc="1.457">Littera Cydippen pomo perlata fefellit,</TextUnit>
    <TextUnit id="457" loc="1.458">Insciaque est verbis capta puella suis.</TextUnit>
    <TextUnit id="458" loc="1.459">Disce bonas artes, moneo, Romana iuventus,</TextUnit>
    <TextUnit id="459" loc="1.460">Non tantum trepidos ut tueare reos;</TextUnit>
    <TextUnit id="460" loc="1.461">Quam populus iudexque gravis lectusque senatus,</TextUnit>
    <TextUnit id="461" loc="1.462">Tam dabit eloquio victa puella manus.</TextUnit>
    <TextUnit id="462" loc="1.463">Sed lateant vires, nec sis in fronte disertus;</TextUnit>
    <TextUnit id="463" loc="1.464">Effugiant voces verba molesta tuae.</TextUnit>
    <TextUnit id="464" loc="1.465">Quis, nisi mentis inops, tenerae declamat amicae?</TextUnit>
    <TextUnit id="465" loc="1.466">Saepe valens odii littera causa fuit.</TextUnit>
    <TextUnit id="466" loc="1.467">Sit tibi credibilis sermo consuetaque verba,</TextUnit>
    <TextUnit id="467" loc="1.468">Blanda tamen, praesens ut videare loqui.</TextUnit>
    <TextUnit id="468" loc="1.469">Si non accipiet scriptum, inlectumque remittet,</TextUnit>
    <TextUnit id="469" loc="1.470">Lecturam spera, propositumque tene.</TextUnit>
    <TextUnit id="470" loc="1.471">Tempore difficiles veniunt ad aratra iuvenci,</TextUnit>
    <TextUnit id="471" loc="1.472">Tempore lenta pati frena docentur equi:</TextUnit>
    <TextUnit id="472" loc="1.473">Ferreus adsiduo consumitur anulus usu,</TextUnit>
    <TextUnit id="473" loc="1.474">Interit adsidua vomer aduncus humo.</TextUnit>
    <TextUnit id="474" loc="1.475">Quid magis est saxo durum, quid mollius unda?</TextUnit>
    <TextUnit id="475" loc="1.476">Dura tamen molli saxa cavantur aqua.</TextUnit>
    <TextUnit id="476" loc="1.477">Penelopen ipsam, persta modo, tempore vinces:</TextUnit>
    <TextUnit id="477" loc="1.478">Capta vides sero Pergama, capta tamen.</TextUnit>
    <TextUnit id="478" loc="1.479">Legerit, et nolit rescribere? cogere noli:</TextUnit>
    <TextUnit id="479" loc="1.480">Tu modo blanditias fac legat usque tuas.</TextUnit>
    <TextUnit id="480" loc="1.481">Quae voluit legisse, volet rescribere lectis:</TextUnit>
    <TextUnit id="481" loc="1.482">Per numeros venient ista gradusque suos.</TextUnit>
    <TextUnit id="482" loc="1.483">Forsitan et primo veniet tibi littera tristis,</TextUnit>
    <TextUnit id="483" loc="1.484">Quaeque roget, ne se sollicitare velis.</TextUnit>
    <TextUnit id="484" loc="1.485">Quod rogat illa, timet; quod non rogat, optat, ut instes;</TextUnit>
    <TextUnit id="485" loc="1.486">Insequere, et voti postmodo compos eris.</TextUnit>
    <TextUnit id="486" loc="1.487">Interea, sive illa toro resupina feretur,</TextUnit>
    <TextUnit id="487" loc="1.488">Lecticam dominae dissimulanter adi,</TextUnit>
    <TextUnit id="488" loc="1.489">Neve aliquis verbis odiosas offerat auris,</TextUnit>
    <TextUnit id="489" loc="1.490">Qua potes ambiguis callidus abde notis.</TextUnit>
    <TextUnit id="490" loc="1.491">Seu pedibus vacuis illi spatiosa teretur</TextUnit>
    <TextUnit id="491" loc="1.492">Porticus, hic socias tu quoque iunge moras:</TextUnit>
    <TextUnit id="492" loc="1.493">Et modo praecedas facito, modo terga sequaris,</TextUnit>
    <TextUnit id="493" loc="1.494">Et modo festines, et modo lentus eas:</TextUnit>
    <TextUnit id="494" loc="1.495">Nec tibi de mediis aliquot transire columnas</TextUnit>
    <TextUnit id="495" loc="1.496">Sit pudor, aut lateri continuasse latus;</TextUnit>
    <TextUnit id="496" loc="1.497">Nec sine te curvo sedeat speciosa theatro:</TextUnit>
    <TextUnit id="497" loc="1.498">Quod spectes, umeris adferet illa suis.</TextUnit>
    <TextUnit id="498" loc="1.499">Illam respicias, illam mirere licebit:</TextUnit>
    <TextUnit id="499" loc="1.500">Multa supercilio, multa loquare notis.</TextUnit>
    <TextUnit id="500" loc="1.501">Et plaudas, aliquam mimo saltante puellam:</TextUnit>
    <TextUnit id="501" loc="1.502">Et faveas illi, quisquis agatur amans.</TextUnit>
    <TextUnit id="502" loc="1.503">Cum surgit, surges; donec sedet illa, sedebis;</TextUnit>
    <TextUnit id="503" loc="1.504">Arbitrio dominae tempora perde tuae.</TextUnit>
    <TextUnit id="504" loc="1.505">Sed tibi nec ferro placeat torquere capillos,</TextUnit>
    <TextUnit id="505" loc="1.506">Nec tua mordaci pumice crura teras.</TextUnit>
    <TextUnit id="506" loc="1.507">Ista iube faciant, quorum Cybelea mater</TextUnit>
    <TextUnit id="507" loc="1.508">Concinitur Phrygiis exululata modis.</TextUnit>
    <TextUnit id="508" loc="1.509">Forma viros neglecta decet; Minoida Theseus</TextUnit>
    <TextUnit id="509" loc="1.510">Abstulit, a nulla tempora comptus acu.</TextUnit>
    <TextUnit id="510" loc="1.511">Hippolytum Phaedra, nec erat bene cultus, amavit;</TextUnit>
    <TextUnit id="511" loc="1.512">Cura deae silvis aptus Adonis erat.</TextUnit>
    <TextUnit id="512" loc="1.513">Munditie placeant, fuscentur corpora Campo:</TextUnit>
    <TextUnit id="513" loc="1.514">Sit bene conveniens et sine labe toga:</TextUnit>
    <TextUnit id="514" loc="1.515">Lingula ne rigeat, careant rubigine dentes,</TextUnit>
    <TextUnit id="515" loc="1.516">Nec vagus in laxa pes tibi pelle natet:</TextUnit>
    <TextUnit id="516" loc="1.517">Nec male deformet rigidos tonsura capillos:</TextUnit>
    <TextUnit id="517" loc="1.518">Sit coma, sit trita barba resecta manu.</TextUnit>
    <TextUnit id="518" loc="1.519">Et nihil emineant, et sint sine sordibus ungues:</TextUnit>
    <TextUnit id="519" loc="1.520">Inque cava nullus stet tibi nare pilus.</TextUnit>
    <TextUnit id="520" loc="1.521">Nec male odorati sit tristis anhelitus oris:</TextUnit>
    <TextUnit id="521" loc="1.522">Nec laedat naris virque paterque gregis.</TextUnit>
    <TextUnit id="522" loc="1.523">Cetera lascivae faciant, concede, puellae,</TextUnit>
    <TextUnit id="523" loc="1.524">Et siquis male vir quaerit habere virum.</TextUnit>
    <TextUnit id="524" loc="1.525">Ecce, suum vatem Liber vocat; hic quoque amantes</TextUnit>
    <TextUnit id="525" loc="1.526">Adiuvat, et flammae, qua calet ipse, favet.</TextUnit>
    <TextUnit id="526" loc="1.527">Cnosis in ignotis amens errabat harenis,</TextUnit>
    <TextUnit id="527" loc="1.528">Qua brevis aequoreis Dia feritur aquis.</TextUnit>
    <TextUnit id="528" loc="1.529">Utque erat e somno tunica velata recincta,</TextUnit>
    <TextUnit id="529" loc="1.530">Nuda pedem, croceas inreligata comas,</TextUnit>
    <TextUnit id="530" loc="1.531">Thesea crudelem surdas clamabat ad undas,</TextUnit>
    <TextUnit id="531" loc="1.532">Indigno teneras imbre rigante genas.</TextUnit>
    <TextUnit id="532" loc="1.533">Clamabat, flebatque simul, sed utrumque decebat;</TextUnit>
    <TextUnit id="533" loc="1.534">Non facta est lacrimis turpior illa suis.</TextUnit>
    <TextUnit id="534" loc="1.535">Iamque iterum tundens mollissima pectora palmis</TextUnit>
    <TextUnit id="535" loc="1.536">'Perfidus ille abiit; quid mihi fiet?' ait.</TextUnit>
    <TextUnit id="536" loc="1.537">'Quid mihi fiet?' ait: sonuerunt cymbala toto</TextUnit>
    <TextUnit id="537" loc="1.538">Litore, et adtonita tympana pulsa manu.</TextUnit>
    <TextUnit id="538" loc="1.539">Excidit illa metu, rupitque novissima verba;</TextUnit>
    <TextUnit id="539" loc="1.540">Nullus in exanimi corpore sanguis erat.</TextUnit>
    <TextUnit id="540" loc="1.541">Ecce Mimallonides sparsis in terga capillis:</TextUnit>
    <TextUnit id="541" loc="1.542">Ecce leves satyri, praevia turba dei:</TextUnit>
    <TextUnit id="542" loc="1.543">Ebrius, ecce, senex pando Silenus asello</TextUnit>
    <TextUnit id="543" loc="1.544">Vix sedet, et pressas continet ante iubas.</TextUnit>
    <TextUnit id="544" loc="1.545">Dum sequitur Bacchas, Bacchae fugiuntque petuntque</TextUnit>
    <TextUnit id="545" loc="1.546">Quadrupedem ferula dum malus urget eques,</TextUnit>
    <TextUnit id="546" loc="1.547">In caput aurito cecidit delapsus asello:</TextUnit>
    <TextUnit id="547" loc="1.548">Clamarunt satyri 'surge age, surge, pater.'</TextUnit>
    <TextUnit id="548" loc="1.549">Iam deus in curru, quem summum texerat uvis,</TextUnit>
    <TextUnit id="549" loc="1.550">Tigribus adiunctis aurea lora dabat:</TextUnit>
    <TextUnit id="550" loc="1.551">Et color et Theseus et vox abiere puellae:</TextUnit>
    <TextUnit id="551" loc="1.552">Terque fugam petiit, terque retenta metu est.</TextUnit>
    <TextUnit id="552" loc="1.553">Horruit, ut graciles, agitat quas ventus, aristae,</TextUnit>
    <TextUnit id="553" loc="1.554">Ut levis in madida canna palude tremit.</TextUnit>
    <TextUnit id="554" loc="1.555">Cui deus 'en, adsum tibi cura fidelior' inquit:</TextUnit>
    <TextUnit id="555" loc="1.556">'Pone metum: Bacchi, Cnosias, uxor eris.</TextUnit>
    <TextUnit id="556" loc="1.557">Munus habe caelum; caelo spectabere sidus;</TextUnit>
    <TextUnit id="557" loc="1.558">Saepe reges dubiam Cressa Corona ratem.'</TextUnit>
    <TextUnit id="558" loc="1.559">Dixit, et e curru, ne tigres illa timeret,</TextUnit>
    <TextUnit id="559" loc="1.560">Desilit; inposito cessit harena pede:</TextUnit>
    <TextUnit id="560" loc="1.561">Implicitamque sinu (neque enim pugnare valebat)</TextUnit>
    <TextUnit id="561" loc="1.562">Abstulit; in facili est omnia posse deo.</TextUnit>
    <TextUnit id="562" loc="1.563">Pars 'Hymenaee' canunt, pars clamant 'Euhion, euhoe!'</TextUnit>
    <TextUnit id="563" loc="1.564">Sic coeunt sacro nupta deusque toro.</TextUnit>
    <TextUnit id="564" loc="1.565">Ergo ubi contigerint positi tibi munera Bacchi,</TextUnit>
    <TextUnit id="565" loc="1.566">Atque erit in socii femina parte tori,</TextUnit>
    <TextUnit id="566" loc="1.567">Nycteliumque patrem nocturnaque sacra precare,</TextUnit>
    <TextUnit id="567" loc="1.568">Ne iubeant capiti vina nocere tuo.</TextUnit>
    <TextUnit id="568" loc="1.569">Hic tibi multa licet sermone latentia tecto</TextUnit>
    <TextUnit id="569" loc="1.570">Dicere, quae dici sentiat illa sibi:</TextUnit>
    <TextUnit id="570" loc="1.571">Blanditiasque leves tenui perscribere vino,</TextUnit>
    <TextUnit id="571" loc="1.572">Ut dominam in mensa se legat illa tuam:</TextUnit>
    <TextUnit id="572" loc="1.573">Atque oculos oculis spectare fatentibus ignem:</TextUnit>
    <TextUnit id="573" loc="1.574">Saepe tacens vocem verbaque vultus habet.</TextUnit>
    <TextUnit id="574" loc="1.575">Fac primus rapias illius tacta labellis</TextUnit>
    <TextUnit id="575" loc="1.576">Pocula, quaque bibet parte puella, bibas:</TextUnit>
    <TextUnit id="576" loc="1.577">Et quemcumque cibum digitis libaverit illa,</TextUnit>
    <TextUnit id="577" loc="1.578">Tu pete, dumque petis, sit tibi tacta manus.</TextUnit>
    <TextUnit id="578" loc="1.579">Sint etiam tua vota, viro placuisse puellae:</TextUnit>
    <TextUnit id="579" loc="1.580">Utilior vobis factus amicus erit.</TextUnit>
    <TextUnit id="580" loc="1.581">Huic, si sorte bibes, sortem concede priorem:</TextUnit>
    <TextUnit id="581" loc="1.582">Huic detur capiti missa corona tuo.</TextUnit>
    <TextUnit id="582" loc="1.583">Sive erit inferior, seu par, prior omnia sumat:</TextUnit>
    <TextUnit id="583" loc="1.584">Nec dubites illi verba secunda loqui.</TextUnit>
    <TextUnit id="584" loc="1.585">Tuta frequensque via est, per amici fallere nomen:</TextUnit>
    <TextUnit id="585" loc="1.586">Tuta frequensque licet sit via, crimen habet.</TextUnit>
    <TextUnit id="586" loc="1.587">Inde procurator nimium quoque multa procurat,</TextUnit>
    <TextUnit id="587" loc="1.588">Et sibi mandatis plura videnda putat.</TextUnit>
    <TextUnit id="588" loc="1.589">Certa tibi a nobis dabitur mensura bibendi:</TextUnit>
    <TextUnit id="589" loc="1.590">Officium praestent mensque pedesque suum.</TextUnit>
    <TextUnit id="590" loc="1.591">Iurgia praecipue vino stimulata caveto,</TextUnit>
    <TextUnit id="591" loc="1.592">Et nimium faciles ad fera bella manus.</TextUnit>
    <TextUnit id="592" loc="1.593">Occidit Eurytion stulte data vina bibendo;</TextUnit>
    <TextUnit id="593" loc="1.594">Aptior est dulci mensa merumque ioco.</TextUnit>
    <TextUnit id="594" loc="1.595">Si vox est, canta: si mollia brachia, salta:</TextUnit>
    <TextUnit id="595" loc="1.596">Et quacumque potes dote placere, place.</TextUnit>
    <TextUnit id="596" loc="1.597">Ebrietas ut vera nocet, sic ficta iuvabit:</TextUnit>
    <TextUnit id="597" loc="1.598">Fac titubet blaeso subdola lingua sono,</TextUnit>
    <TextUnit id="598" loc="1.599">Ut, quicquid facias dicasve protervius aequo,</TextUnit>
    <TextUnit id="599" loc="1.600">Credatur nimium causa fuisse merum.</TextUnit>
    <TextUnit id="600" loc="1.601">Et bene dic dominae, bene, cum quo dormiat illa;</TextUnit>
    <TextUnit id="601" loc="1.602">Sed, male sit, tacita mente precare, viro.</TextUnit>
    <TextUnit id="602" loc="1.603">At cum discedet mensa conviva remota,</TextUnit>
    <TextUnit id="603" loc="1.604">Ipsa tibi accessus turba locumque dabit.</TextUnit>
    <TextUnit id="604" loc="1.605">Insere te turbae, leviterque admotus eunti</TextUnit>
    <TextUnit id="605" loc="1.606">Velle latus digitis, et pede tange pedem.</TextUnit>
    <TextUnit id="606" loc="1.607">Conloquii iam tempus adest; fuge rustice longe</TextUnit>
    <TextUnit id="607" loc="1.608">Hinc pudor; audentem Forsque Venusque iuvat.</TextUnit>
    <TextUnit id="608" loc="1.609">Non tua sub nostras veniat facundia leges:</TextUnit>
    <TextUnit id="609" loc="1.610">Fac tantum cupias, sponte disertus eris.</TextUnit>
    <TextUnit id="610" loc="1.611">Est tibi agendus amans, imitandaque vulnera verbis;</TextUnit>
    <TextUnit id="611" loc="1.612">Haec tibi quaeratur qualibet arte fides.</TextUnit>
    <TextUnit id="612" loc="1.613">Nec credi labor est: sibi quaeque videtur amanda;</TextUnit>
    <TextUnit id="613" loc="1.614">Pessima sit, nulli non sua forma placet.</TextUnit>
    <TextUnit id="614" loc="1.615">Saepe tamen vere coepit simulator amare,</TextUnit>
    <TextUnit id="615" loc="1.616">Saepe, quod incipiens finxerat esse, fuit.</TextUnit>
    <TextUnit id="616" loc="1.617">Quo magis, o, faciles imitantibus este, puellae:</TextUnit>
    <TextUnit id="617" loc="1.618">Fiet amor verus, qui modo falsus erat.</TextUnit>
    <TextUnit id="618" loc="1.619">Blanditiis animum furtim deprendere nunc sit,</TextUnit>
    <TextUnit id="619" loc="1.620">Ut pendens liquida ripa subestur aqua.</TextUnit>
    <TextUnit id="620" loc="1.621">Nec faciem, nec te pigeat laudare capillos</TextUnit>
    <TextUnit id="621" loc="1.622">Et teretes digitos exiguumque pedem:</TextUnit>
    <TextUnit id="622" loc="1.623">Delectant etiam castas praeconia formae;</TextUnit>
    <TextUnit id="623" loc="1.624">Virginibus curae grataque forma sua est.</TextUnit>
    <TextUnit id="624" loc="1.625">Nam cur in Phrygiis Iunonem et Pallada silvis</TextUnit>
    <TextUnit id="625" loc="1.626">Nunc quoque iudicium non tenuisse pudet?</TextUnit>
    <TextUnit id="626" loc="1.627">Laudatas ostendit avis Iunonia pinnas:</TextUnit>
    <TextUnit id="627" loc="1.628">Si tacitus spectes, illa recondit opes.</TextUnit>
    <TextUnit id="628" loc="1.629">Quadrupedes inter rapidi certamina cursus</TextUnit>
    <TextUnit id="629" loc="1.630">Depexaeque iubae plausaque colla iuvant.</TextUnit>
    <TextUnit id="630" loc="1.631">Nec timide promitte: trahunt promissa puellas;</TextUnit>
    <TextUnit id="631" loc="1.632">Pollicito testes quoslibet adde deos.</TextUnit>
    <TextUnit id="632" loc="1.633">Iuppiter ex alto periuria ridet amantum,</TextUnit>
    <TextUnit id="633" loc="1.634">Et iubet Aeolios inrita ferre notos.</TextUnit>
    <TextUnit id="634" loc="1.635">Per Styga Iunoni falsum iurare solebat</TextUnit>
    <TextUnit id="635" loc="1.636">Iuppiter; exemplo nunc favet ipse suo.</TextUnit>
    <TextUnit id="636" loc="1.637">Expedit esse deos, et, ut expedit, esse putemus;</TextUnit>
    <TextUnit id="637" loc="1.638">Dentur in antiquos tura merumque focos;</TextUnit>
    <TextUnit id="638" loc="1.639">Nec secura quies illos similisque sopori</TextUnit>
    <TextUnit id="639" loc="1.640">Detinet; innocue vivite: numen adest;</TextUnit>
    <TextUnit id="640" loc="1.641">Reddite depositum; pietas sua foedera servet:</TextUnit>
    <TextUnit id="641" loc="1.642">Fraus absit; vacuas caedis habete manus.</TextUnit>
    <TextUnit id="642" loc="1.643">Ludite, si sapitis, solas impune puellas:</TextUnit>
    <TextUnit id="643" loc="1.644">Hac minus est una fraude tuenda fides.</TextUnit>
    <TextUnit id="644" loc="1.645">Fallite fallentes: ex magna parte profanum</TextUnit>
    <TextUnit id="645" loc="1.646">Sunt genus: in laqueos quos posuere, cadant.</TextUnit>
    <TextUnit id="646" loc="1.647">Dicitur Aegyptos caruisse iuvantibus arva</TextUnit>
    <TextUnit id="647" loc="1.648">Imbribus, atque annos sicca fuisse novem,</TextUnit>
    <TextUnit id="648" loc="1.649">Cum Thrasius Busirin adit, monstratque piari</TextUnit>
    <TextUnit id="649" loc="1.650">Hospitis adfuso sanguine posse Iovem.</TextUnit>
    <TextUnit id="650" loc="1.651">Illi Busiris 'fies Iovis hostia primus,'</TextUnit>
    <TextUnit id="651" loc="1.652">Inquit 'et Aegypto tu dabis hospes aquam.'</TextUnit>
    <TextUnit id="652" loc="1.653">Et Phalaris tauro violenti membra Perilli</TextUnit>
    <TextUnit id="653" loc="1.654">Torruit: infelix inbuit auctor opus.</TextUnit>
    <TextUnit id="654" loc="1.655">Iustus uterque fuit: neque enim lex aequior ulla est,</TextUnit>
    <TextUnit id="655" loc="1.656">Quam necis artifices arte perire sua.</TextUnit>
    <TextUnit id="656" loc="1.657">Ergo ut periuras merito periuria fallant,</TextUnit>
    <TextUnit id="657" loc="1.658">Exemplo doleat femina laesa suo.</TextUnit>
    <TextUnit id="658" loc="1.659">Et lacrimae prosunt: lacrimis adamanta movebis:</TextUnit>
    <TextUnit id="659" loc="1.660">Fac madidas videat, si potes, illa genas.</TextUnit>
    <TextUnit id="660" loc="1.661">Si lacrimae (neque enim veniunt in tempore semper)</TextUnit>
    <TextUnit id="661" loc="1.662">Deficient, uda lumina tange manu.</TextUnit>
    <TextUnit id="662" loc="1.663">Quis sapiens blandis non misceat oscula verbis?</TextUnit>
    <TextUnit id="663" loc="1.664">Illa licet non det, non data sume tamen.</TextUnit>
    <TextUnit id="664" loc="1.665">Pugnabit primo fortassis, et 'improbe' dicet:</TextUnit>
    <TextUnit id="665" loc="1.666">Pugnando vinci se tamen illa volet.</TextUnit>
    <TextUnit id="666" loc="1.667">Tantum ne noceant teneris male rapta labellis,</TextUnit>
    <TextUnit id="667" loc="1.668">Neve queri possit dura fuisse, cave.</TextUnit>
    <TextUnit id="668" loc="1.669">Oscula qui sumpsit, si non et cetera sumet,</TextUnit>
    <TextUnit id="669" loc="1.670">Haec quoque, quae data sunt, perdere dignus erit.</TextUnit>
    <TextUnit id="670" loc="1.671">Quantum defuerat pleno post oscula voto?</TextUnit>
    <TextUnit id="671" loc="1.672">Ei mihi, rusticitas, non pudor ille fuit.</TextUnit>
    <TextUnit id="672" loc="1.673">Vim licet appelles: grata est vis ista puellis:</TextUnit>
    <TextUnit id="673" loc="1.674">Quod iuvat, invitae saepe dedisse volunt.</TextUnit>
    <TextUnit id="674" loc="1.675">Quaecumque est veneris subita violata rapina,</TextUnit>
    <TextUnit id="675" loc="1.676">Gaudet, et inprobitas muneris instar habet.</TextUnit>
    <TextUnit id="676" loc="1.677">At quae cum posset cogi, non tacta recessit,</TextUnit>
    <TextUnit id="677" loc="1.678">Ut simulet vultu gaudia, tristis erit.</TextUnit>
    <TextUnit id="678" loc="1.679">Vim passa est Phoebe: vis est allata sorori;</TextUnit>
    <TextUnit id="679" loc="1.680">Et gratus raptae raptor uterque fuit.</TextUnit>
    <TextUnit id="680" loc="1.681">Fabula nota quidem, sed non indigna referri,</TextUnit>
    <TextUnit id="681" loc="1.682">Scyrias Haemonio iuncta puella viro.</TextUnit>
    <TextUnit id="682" loc="1.683">Iam dea laudatae dederat mala praemia formae</TextUnit>
    <TextUnit id="683" loc="1.684">Colle sub Idaeo vincere digna duas:</TextUnit>
    <TextUnit id="684" loc="1.685">Iam nurus ad Priamum diverso venerat orbe,</TextUnit>
    <TextUnit id="685" loc="1.686">Graiaque in Iliacis moenibus uxor erat:</TextUnit>
    <TextUnit id="686" loc="1.687">Iurabant omnes in laesi verba mariti:</TextUnit>
    <TextUnit id="687" loc="1.688">Nam dolor unius publica causa fuit.</TextUnit>
    <TextUnit id="688" loc="1.689">Turpe, nisi hoc matris precibus tribuisset, Achilles</TextUnit>
    <TextUnit id="689" loc="1.690">Veste virum longa dissimulatus erat.</TextUnit>
    <TextUnit id="690" loc="1.691">Quid facis, Aeacide? non sunt tua munera lanae;</TextUnit>
    <TextUnit id="691" loc="1.692">Tu titulos alia Palladis arte petas.</TextUnit>
    <TextUnit id="692" loc="1.693">Quid tibi cum calathis? clipeo manus apta ferendo est:</TextUnit>
    <TextUnit id="693" loc="1.694">Pensa quid in dextra, qua cadet Hector, habes?</TextUnit>
    <TextUnit id="694" loc="1.695">Rece succinctos operoso stamine fusos!</TextUnit>
    <TextUnit id="695" loc="1.696">Quassanda est ista Pelias hasta manu.</TextUnit>
    <TextUnit id="696" loc="1.697">Forte erat in thalamo virgo regalis eodem;</TextUnit>
    <TextUnit id="697" loc="1.698">Haec illum stupro comperit esse virum.</TextUnit>
    <TextUnit id="698" loc="1.699">Viribus illa quidem victa est, ita credere oportet:</TextUnit>
    <TextUnit id="699" loc="1.700">Sed voluit vinci viribus illa tamen.</TextUnit>
    <TextUnit id="700" loc="1.701">Saepe 'mane!' dixit, cum iam properaret Achilles;</TextUnit>
    <TextUnit id="701" loc="1.702">Fortia nam posita sumpserat arma colo.</TextUnit>
    <TextUnit id="702" loc="1.703">Vis ubi nunc illa est? Quid blanda voce moraris</TextUnit>
    <TextUnit id="703" loc="1.704">Auctorem stupri, Dedamia, tui?</TextUnit>
    <TextUnit id="704" loc="1.705">Scilicet ut pudor est quaedam coepisse priorem,</TextUnit>
    <TextUnit id="705" loc="1.706">Sic alio gratum est incipiente pati.</TextUnit>
    <TextUnit id="706" loc="1.707">A! nimia est iuveni propriae fiducia formae,</TextUnit>
    <TextUnit id="707" loc="1.708">Expectat siquis, dum prior illa roget.</TextUnit>
    <TextUnit id="708" loc="1.709">Vir prior accedat, vir verba precantia dicat:</TextUnit>
    <TextUnit id="709" loc="1.710">Excipiet blandas comiter illa preces.</TextUnit>
    <TextUnit id="710" loc="1.711">Ut potiare, roga: tantum cupit illa rogari;</TextUnit>
    <TextUnit id="711" loc="1.712">Da causam voti principiumque tui.</TextUnit>
    <TextUnit id="712" loc="1.713">Iuppiter ad veteres supplex herodas ibat:</TextUnit>
    <TextUnit id="713" loc="1.714">Corrupit magnum nulla puella Iovem.</TextUnit>
    <TextUnit id="714" loc="1.715">Si tamen a precibus tumidos accedere fastus</TextUnit>
    <TextUnit id="715" loc="1.716">Senseris, incepto parce referque pedem.</TextUnit>
    <TextUnit id="716" loc="1.717">Quod refugit, multae cupiunt: odere quod instat;</TextUnit>
    <TextUnit id="717" loc="1.718">Lenius instando taedia tolle tui.</TextUnit>
    <TextUnit id="718" loc="1.719">Nec semper veneris spes est profitenda roganti:</TextUnit>
    <TextUnit id="719" loc="1.720">Intret amicitiae nomine tectus amor.</TextUnit>
    <TextUnit id="720" loc="1.721">Hoc aditu vidi tetricae data verba puellae:</TextUnit>
    <TextUnit id="721" loc="1.722">Qui fuerat cultor, factus amator erat.</TextUnit>
    <TextUnit id="722" loc="1.723">Candidus in nauta turpis color, aequoris unda</TextUnit>
    <TextUnit id="723" loc="1.724">Debet et a radiis sideris esse niger:</TextUnit>
    <TextUnit id="724" loc="1.725">Turpis et agricolae, qui vomere semper adunco</TextUnit>
    <TextUnit id="725" loc="1.726">Et gravibus rastris sub Iove versat humum.</TextUnit>
    <TextUnit id="726" loc="1.727">Et tibi, Palladiae petitur cui fama coronae,</TextUnit>
    <TextUnit id="727" loc="1.728">Candida si fuerint corpora, turpis eris.</TextUnit>
    <TextUnit id="728" loc="1.729">Palleat omnis amans: hic est color aptus amanti;</TextUnit>
    <TextUnit id="729" loc="1.730">Hoc decet, hoc stulti non valuisse putant.</TextUnit>
    <TextUnit id="730" loc="1.731">Pallidus in Side silvis errabat Orion,</TextUnit>
    <TextUnit id="731" loc="1.732">Pallidus in lenta nade Daphnis erat.</TextUnit>
    <TextUnit id="732" loc="1.733">Arguat et macies animum: nec turpe putaris</TextUnit>
    <TextUnit id="733" loc="1.734">Palliolum nitidis inposuisse comis.</TextUnit>
    <TextUnit id="734" loc="1.735">Attenuant iuvenum vigilatae corpora noctes</TextUnit>
    <TextUnit id="735" loc="1.736">Curaque et in magno qui fit amore dolor.</TextUnit>
    <TextUnit id="736" loc="1.737">Ut voto potiare tuo, miserabilis esto,</TextUnit>
    <TextUnit id="737" loc="1.738">Ut qui te videat, dicere possit 'amas.'</TextUnit>
    <TextUnit id="738" loc="1.739">Conquerar, an moneam mixtum fas omne nefasque?</TextUnit>
    <TextUnit id="739" loc="1.740">Nomen amicitia est, nomen inane fides.</TextUnit>
    <TextUnit id="740" loc="1.741">Ei mihi, non tutum est, quod ames, laudare sodali;</TextUnit>
    <TextUnit id="741" loc="1.742">Cum tibi laudanti credidit, ipse subit.</TextUnit>
    <TextUnit id="742" loc="1.743">At non Actorides lectum temeravit Achillis:</TextUnit>
    <TextUnit id="743" loc="1.744">Quantum ad Pirithoum, Phaedra pudica fuit.</TextUnit>
    <TextUnit id="744" loc="1.745">Hermionam Pylades quo Pallada Phoebus, amabat,</TextUnit>
    <TextUnit id="745" loc="1.746">Quodque tibi geminus, Tyndari, Castor, erat.</TextUnit>
    <TextUnit id="746" loc="1.747">Siquis idem sperat, laturas poma myricas</TextUnit>
    <TextUnit id="747" loc="1.748">Speret, et e medio flumine mella petat.</TextUnit>
    <TextUnit id="748" loc="1.749">Nil nisi turpe iuvat: curae sua cuique voluptas:</TextUnit>
    <TextUnit id="749" loc="1.750">Haec quoque ab alterius grata dolore venit.</TextUnit>
    <TextUnit id="750" loc="1.751">Heu facinus! non est hostis metuendus amanti;</TextUnit>
    <TextUnit id="751" loc="1.752">Quos credis fidos, effuge, tutus eris.</TextUnit>
    <TextUnit id="752" loc="1.753">Cognatum fratremque cave carumque sodalem:</TextUnit>
    <TextUnit id="753" loc="1.754">Praebebit veros haec tibi turba metus.</TextUnit>
    <TextUnit id="754" loc="1.755">Finiturus eram, sed sunt diversa puellis</TextUnit>
    <TextUnit id="755" loc="1.756">Pectora: mille animos excipe mille modis.</TextUnit>
    <TextUnit id="756" loc="1.757">Nec tellus eadem parit omnia; vitibus illa</TextUnit>
    <TextUnit id="757" loc="1.758">Convenit, haec oleis; hac bene farra virent.</TextUnit>
    <TextUnit id="758" loc="1.759">Pectoribus mores tot sunt, quot in ore figurae;</TextUnit>
    <TextUnit id="759" loc="1.760">Qui sapit, innumeris moribus aptus erit,</TextUnit>
    <TextUnit id="760" loc="1.761">Utque leves Proteus modo se tenuabit in undas,</TextUnit>
    <TextUnit id="761" loc="1.762">Nunc leo, nunc arbor, nunc erit hirtus aper.</TextUnit>
    <TextUnit id="762" loc="1.763">Hi iaculo pisces, illi capiuntur ab hamis:</TextUnit>
    <TextUnit id="763" loc="1.764">Hos cava contento retia fune trahunt.</TextUnit>
    <TextUnit id="764" loc="1.765">Nec tibi conveniet cunctos modus unus ad annos:</TextUnit>
    <TextUnit id="765" loc="1.766">Longius insidias cerva videbit anus.</TextUnit>
    <TextUnit id="766" loc="1.767">Si doctus videare rudi, petulansve pudenti,</TextUnit>
    <TextUnit id="767" loc="1.768">Diffidet miserae protinus illa sibi.</TextUnit>
    <TextUnit id="768" loc="1.769">Inde fit, ut quae se timuit committere honesto,</TextUnit>
    <TextUnit id="769" loc="1.770">Vilis ad amplexus inferioris eat.</TextUnit>
    <TextUnit id="770" loc="1.771">Pars superat coepti, pars est exhausta laboris.</TextUnit>
    <TextUnit id="771" loc="1.772">Hic teneat nostras ancora iacta rates.</TextUnit>
    <TextUnit id="772" loc="2.1">Dicite 'io Paean!' et 'io' bis dicite 'Paean!'</TextUnit>
    <TextUnit id="773" loc="2.2">Decidit in casses praeda petita meos;</TextUnit>
    <TextUnit id="774" loc="2.3">Laetus amans donat viridi mea carmina palma,</TextUnit>
    <TextUnit id="775" loc="2.4">Praelata Ascraeo Maeonioque seni.</TextUnit>
    <TextUnit id="776" loc="2.5">Talis ab armiferis Priameus hospes Amyclis</TextUnit>
    <TextUnit id="777" loc="2.6">Candida cum rapta coniuge vela dedit;</TextUnit>
    <TextUnit id="778" loc="2.7">Talis erat qui te curru victore ferebat,</TextUnit>
    <TextUnit id="779" loc="2.8">Vecta peregrinis Hippodamia rotis.</TextUnit>
    <TextUnit id="780" loc="2.9">Quid properas, iuvenis? mediis tua pinus in undis</TextUnit>
    <TextUnit id="781" loc="2.10">Navigat, et longe quem peto portus abest.</TextUnit>
    <TextUnit id="782" loc="2.11">Non satis est venisse tibi me vate puellam:</TextUnit>
    <TextUnit id="783" loc="2.12">Arte mea capta est, arte tenenda mea est.</TextUnit>
    <TextUnit id="784" loc="2.13">Nec minor est virtus, quam quaerere, parta tueri:</TextUnit>
    <TextUnit id="785" loc="2.14">Casus inest illic; hoc erit artis opus.</TextUnit>
    <TextUnit id="786" loc="2.15">Nunc mihi, siquando, puer et Cytherea, favete,</TextUnit>
    <TextUnit id="787" loc="2.16">Nunc Erato, nam tu nomen amoris habes.</TextUnit>
    <TextUnit id="788" loc="2.17">Magna paro, quas possit Amor remanere per artes,</TextUnit>
    <TextUnit id="789" loc="2.18">Dicere, tam vasto pervagus orbe puer.</TextUnit>
    <TextUnit id="790" loc="2.19">Et levis est, et habet geminas, quibus avolet, alas:</TextUnit>
    <TextUnit id="791" loc="2.20">Difficile est illis inposuisse modum.</TextUnit>
    <TextUnit id="792" loc="2.21">Hospitis effugio praestruxerat omnia Minos:</TextUnit>
    <TextUnit id="793" loc="2.22">Audacem pinnis repperit ille viam.</TextUnit>
    <TextUnit id="794" loc="2.23">Daedalus ut clausit conceptum crimine matris</TextUnit>
    <TextUnit id="795" loc="2.24">Semibovemque virum semivirumque bovem,</TextUnit>
    <TextUnit id="796" loc="2.25">'Sit modus exilio,' dixit 'iustissime Minos:</TextUnit>
    <TextUnit id="797" loc="2.26">Accipiat cineres terra paterna meos.</TextUnit>
    <TextUnit id="798" loc="2.27">Et quoniam in patria, fatis agitatus iniquis,</TextUnit>
    <TextUnit id="799" loc="2.28">Vivere non potui, da mihi posse mori.</TextUnit>
    <TextUnit id="800" loc="2.29">Da reditum puero, senis est si gratia vilis:</TextUnit>
    <TextUnit id="801" loc="2.30">Si non vis puero parcere, parce seni.'</TextUnit>
    <TextUnit id="802" loc="2.31">Dixerat haec; sed et haec et multo plura licebat</TextUnit>
    <TextUnit id="803" loc="2.32">Dicere: regressus non dabat ille viro.</TextUnit>
    <TextUnit id="804" loc="2.33">Quod simul ut sensit, 'nunc, nunc, o Daedale,' dixit:</TextUnit>
    <TextUnit id="805" loc="2.34">'Materiam, qua sis ingeniosus, habes.</TextUnit>
    <TextUnit id="806" loc="2.35">Possidet et terras et possidet aequora Minos:</TextUnit>
    <TextUnit id="807" loc="2.36">Nec tellus nostrae nec patet unda fugae.</TextUnit>
    <TextUnit id="808" loc="2.37">Restat iter caeli: caelo temptabimus ire.</TextUnit>
    <TextUnit id="809" loc="2.38">Da veniam coepto, Iupiter alte, meo:</TextUnit>
    <TextUnit id="810" loc="2.39">Non ego sidereas adfecto tangere sedes:</TextUnit>
    <TextUnit id="811" loc="2.40">Qua fugiam dominum, nulla, nisi ista, via est.</TextUnit>
    <TextUnit id="812" loc="2.41">Per Styga detur iter, Stygias transnabimus undas;</TextUnit>
    <TextUnit id="813" loc="2.42">Sunt mihi naturae iura novanda meae.'</TextUnit>
    <TextUnit id="814" loc="2.43">Ingenium mala saepe movent: quis crederet umquam</TextUnit>
    <TextUnit id="815" loc="2.44">Arias hominem carpere posse vias?</TextUnit>
    <TextUnit id="816" loc="2.45">Remigium volucrum disponit in ordine pinnas,</TextUnit>
    <TextUnit id="817" loc="2.46">Et leve per lini vincula nectit opus,</TextUnit>
    <TextUnit id="818" loc="2.47">Imaque pars ceris adstringitur igne solutis,</TextUnit>
    <TextUnit id="819" loc="2.48">Finitusque novae iam labor artis erat.</TextUnit>
    <TextUnit id="820" loc="2.49">Tractabat ceramque puer pinnasque renidens,</TextUnit>
    <TextUnit id="821" loc="2.50">Nescius haec umeris arma parata suis.</TextUnit>
    <TextUnit id="822" loc="2.51">Cui pater 'his' inquit 'patria est adeunda carinis,</TextUnit>
    <TextUnit id="823" loc="2.52">Hac nobis Minos effugiendus ope.</TextUnit>
    <TextUnit id="824" loc="2.53">Ara non potuit Minos, alia omnia clausit;</TextUnit>
    <TextUnit id="825" loc="2.54">Quem licet, inventis ara rumpe meis.</TextUnit>
    <TextUnit id="826" loc="2.55">Sed tibi non virgo Tegeaea comesque Bootae</TextUnit>
    <TextUnit id="827" loc="2.56">Ensiger Orion aspiciendus erit:</TextUnit>
    <TextUnit id="828" loc="2.57">Me pinnis sectare datis; ego praevius ibo:</TextUnit>
    <TextUnit id="829" loc="2.58">Sit tua cura sequi; me duce tutus eris.</TextUnit>
    <TextUnit id="830" loc="2.59">Nam sive aetherias vicino sole per auras</TextUnit>
    <TextUnit id="831" loc="2.60">Ibimus, impatiens cera caloris erit:</TextUnit>
    <TextUnit id="832" loc="2.61">Sive humiles propiore freto iactabimus alas,</TextUnit>
    <TextUnit id="833" loc="2.62">Mobilis aequoreis pinna madescet aquis.</TextUnit>
    <TextUnit id="834" loc="2.63">Inter utrumque vola; ventos quoque, nate, timeto,</TextUnit>
    <TextUnit id="835" loc="2.64">Quaque ferent aurae, vela secunda dato.'</TextUnit>
    <TextUnit id="836" loc="2.65">Dum monet, aptat opus puero, monstratque moveri,</TextUnit>
    <TextUnit id="837" loc="2.66">Erudit infirmas ut sua mater aves.</TextUnit>
    <TextUnit id="838" loc="2.67">Inde sibi factas umeris accommodat alas,</TextUnit>
    <TextUnit id="839" loc="2.68">Perque novum timide corpora librat iter.</TextUnit>
    <TextUnit id="840" loc="2.69">Iamque volaturus parvo dedit oscula nato,</TextUnit>
    <TextUnit id="841" loc="2.70">Nec patriae lacrimas continuere genae.</TextUnit>
    <TextUnit id="842" loc="2.71">Monte minor collis, campis erat altior aequis:</TextUnit>
    <TextUnit id="843" loc="2.72">Hinc data sunt miserae corpora bina fugae.</TextUnit>
    <TextUnit id="844" loc="2.73">Et movet ipse suas, et nati respicit alas</TextUnit>
    <TextUnit id="845" loc="2.74">Daedalus, et cursus sustinet usque suos.</TextUnit>
    <TextUnit id="846" loc="2.75">Iamque novum delectat iter, positoque timore</TextUnit>
    <TextUnit id="847" loc="2.76">Icarus audaci fortius arte volat.</TextUnit>
    <TextUnit id="848" loc="2.77">Hos aliquis, tremula dum captat arundine pisces,</TextUnit>
    <TextUnit id="849" loc="2.78">Vidit, et inceptum dextra reliquit opus.</TextUnit>
    <TextUnit id="850" loc="2.79">Iam Samos a laeva (fuerant Naxosque relictae</TextUnit>
    <TextUnit id="851" loc="2.80">Et Paros et Clario Delos amata deo)</TextUnit>
    <TextUnit id="852" loc="2.81">Dextra Lebinthos erat silvisque umbrosa Calymne</TextUnit>
    <TextUnit id="853" loc="2.82">Cinctaque piscosis Astypalaea vadis,</TextUnit>
    <TextUnit id="854" loc="2.83">Cum puer, incautis nimium temerarius annis,</TextUnit>
    <TextUnit id="855" loc="2.84">Altius egit iter, deseruitque patrem.</TextUnit>
    <TextUnit id="856" loc="2.85">Vincla labant, et cera deo propiore liquescit,</TextUnit>
    <TextUnit id="857" loc="2.86">Nec tenues ventos brachia mota tenent.</TextUnit>
    <TextUnit id="858" loc="2.87">Territus a summo despexit in aequora caelo:</TextUnit>
    <TextUnit id="859" loc="2.88">Nox oculis pavido venit oborta metu.</TextUnit>
    <TextUnit id="860" loc="2.89">Tabuerant cerae: nudos quatit ille lacertos,</TextUnit>
    <TextUnit id="861" loc="2.90">Et trepidat nec, quo sustineatur, habet.</TextUnit>
    <TextUnit id="862" loc="2.91">Decidit, atque cadens 'pater, o pater, auferor!' inquit,</TextUnit>
    <TextUnit id="863" loc="2.92">Clauserunt virides ora loquentis aquae.</TextUnit>
    <TextUnit id="864" loc="2.93">At pater infelix, nec iam pater, 'Icare!' clamat,</TextUnit>
    <TextUnit id="865" loc="2.94">'Icare,' clamat 'ubi es, quoque sub axe volas?'</TextUnit>
    <TextUnit id="866" loc="2.95">'Icare' clamabat, pinnas aspexit in undis.</TextUnit>
    <TextUnit id="867" loc="2.96">Ossa tegit tellus: aequora nomen habent.</TextUnit>
    <TextUnit id="868" loc="2.97">Non potuit Minos hominis conpescere pinnas;</TextUnit>
    <TextUnit id="869" loc="2.98">Ipse deum volucrem detinuisse paro.</TextUnit>
    <TextUnit id="870" loc="2.99">Fallitur, Haemonias siquis decurrit ad artes,</TextUnit>
    <TextUnit id="871" loc="2.100">Datque quod a teneri fronte revellit equi.</TextUnit>
    <TextUnit id="872" loc="2.101">Non facient, ut vivat amor, Mededes herbae</TextUnit>
    <TextUnit id="873" loc="2.102">Mixtaque cum magicis nenia Marsa sonis.</TextUnit>
    <TextUnit id="874" loc="2.103">Phasias Aesoniden, Circe tenuisset Ulixem,</TextUnit>
    <TextUnit id="875" loc="2.104">Si modo servari carmine posset amor.</TextUnit>
    <TextUnit id="876" loc="2.105">Nec data profuerint pallentia philtra puellis:</TextUnit>
    <TextUnit id="877" loc="2.106">Philtra nocent animis, vimque furoris habent.</TextUnit>
    <TextUnit id="878" loc="2.107">Sit procul omne nefas; ut ameris, amabilis esto:</TextUnit>
    <TextUnit id="879" loc="2.108">Quod tibi non facies solave forma dabit:</TextUnit>
    <TextUnit id="880" loc="2.109">Sis licet antiquo Nireus adamatus Homero,</TextUnit>
    <TextUnit id="881" loc="2.110">Naadumque tener crimine raptus Hylas,</TextUnit>
    <TextUnit id="882" loc="2.111">Ut dominam teneas, nec te mirere relictum,</TextUnit>
    <TextUnit id="883" loc="2.112">Ingenii dotes corporis adde bonis.</TextUnit>
    <TextUnit id="884" loc="2.113">Forma bonum fragile est, quantumque accedit ad annos</TextUnit>
    <TextUnit id="885" loc="2.114">Fit minor, et spatio carpitur ipsa suo.</TextUnit>
    <TextUnit id="886" loc="2.115">Nec violae semper nec hiantia lilia florent,</TextUnit>
    <TextUnit id="887" loc="2.116">Et riget amissa spina relicta rosa.</TextUnit>
    <TextUnit id="888" loc="2.117">Et tibi iam venient cani, formose, capilli,</TextUnit>
    <TextUnit id="889" loc="2.118">Iam venient rugae, quae tibi corpus arent.</TextUnit>
    <TextUnit id="890" loc="2.119">Iam molire animum, qui duret, et adstrue formae:</TextUnit>
    <TextUnit id="891" loc="2.120">Solus ad extremos permanet ille rogos.</TextUnit>
    <TextUnit id="892" loc="2.121">Nec levis ingenuas pectus coluisse per artes</TextUnit>
    <TextUnit id="893" loc="2.122">Cura sit et linguas edidicisse duas.</TextUnit>
    <TextUnit id="894" loc="2.123">Non formosus erat, sed erat facundus Ulixes,</TextUnit>
    <TextUnit id="895" loc="2.124">Et tamen aequoreas torsit amore deas.</TextUnit>
    <TextUnit id="896" loc="2.125">A quotiens illum doluit properare Calypso,</TextUnit>
    <TextUnit id="897" loc="2.126">Remigioque aptas esse negavit aquas!</TextUnit>
    <TextUnit id="898" loc="2.127">Haec Troiae casus iterumque iterumque rogabat:</TextUnit>
    <TextUnit id="899" loc="2.128">Ille referre aliter saepe solebat idem.</TextUnit>
    <TextUnit id="900" loc="2.129">Litore constiterant: illic quoque pulchra Calypso</TextUnit>
    <TextUnit id="901" loc="2.130">Exigit Odrysii fata cruenta ducis.</TextUnit>
    <TextUnit id="902" loc="2.131">Ille levi virga (virgam nam forte tenebat)</TextUnit>
    <TextUnit id="903" loc="2.132">Quod rogat, in spisso litore pingit opus.</TextUnit>
    <TextUnit id="904" loc="2.133">'Haec' inquit 'Troia est' (muros in litore fecit):</TextUnit>
    <TextUnit id="905" loc="2.134">'Hic tibi sit Simois; haec mea castra puta.</TextUnit>
    <TextUnit id="906" loc="2.135">Campus erat' (campumque facit), 'quem caede Dolonis</TextUnit>
    <TextUnit id="907" loc="2.136">Sparsimus, Haemonios dum vigil optat equos.</TextUnit>
    <TextUnit id="908" loc="2.137">Illic Sithonii fuerant tentoria Rhesi:</TextUnit>
    <TextUnit id="909" loc="2.138">Hac ego sum captis nocte revectus equis.'</TextUnit>
    <TextUnit id="910" loc="2.139">Pluraque pingebat, subitus cum Pergama fluctus</TextUnit>
    <TextUnit id="911" loc="2.140">Abstulit et Rhesi cum duce castra suo.</TextUnit>
    <TextUnit id="912" loc="2.141">Tum dea 'quas' inquit 'fidas tibi credis ituro,</TextUnit>
    <TextUnit id="913" loc="2.142">Perdiderint undae nomina quanta, vides?'</TextUnit>
    <TextUnit id="914" loc="2.143">Ergo age, fallaci timide confide figurae,</TextUnit>
    <TextUnit id="915" loc="2.144">Quisquis es, aut aliquid corpore pluris habe.</TextUnit>
    <TextUnit id="916" loc="2.145">Dextera praecipue capit indulgentia mentes;</TextUnit>
    <TextUnit id="917" loc="2.146">Asperitas odium saevaque bella movet.</TextUnit>
    <TextUnit id="918" loc="2.147">Odimus accipitrem, quia vivit semper in armis,</TextUnit>
    <TextUnit id="919" loc="2.148">Et pavidum solitos in pecus ire lupos.</TextUnit>
    <TextUnit id="920" loc="2.149">At caret insidiis hominum, quia mitis, hirundo,</TextUnit>
    <TextUnit id="921" loc="2.150">Quasque colat turres, Chaonis ales habet.</TextUnit>
    <TextUnit id="922" loc="2.151">Este procul, lites et amarae proelia linguae:</TextUnit>
    <TextUnit id="923" loc="2.152">Dulcibus est verbis mollis alendus amor.</TextUnit>
    <TextUnit id="924" loc="2.153">Lite fugent nuptaeque viros nuptasque mariti,</TextUnit>
    <TextUnit id="925" loc="2.154">Inque vicem credant res sibi semper agi;</TextUnit>
    <TextUnit id="926" loc="2.155">Hoc decet uxores; dos est uxoria lites:</TextUnit>
    <TextUnit id="927" loc="2.156">Audiat optatos semper amica sonos.</TextUnit>
    <TextUnit id="928" loc="2.157">Non legis iussu lectum venistis in unum:</TextUnit>
    <TextUnit id="929" loc="2.158">Fungitur in vobis munere legis amor.</TextUnit>
    <TextUnit id="930" loc="2.159">Blanditias molles auremque iuvantia verba</TextUnit>
    <TextUnit id="931" loc="2.160">Adfer, ut adventu laeta sit illa tuo.</TextUnit>
    <TextUnit id="932" loc="2.161">Non ego divitibus venio praeceptor amandi:</TextUnit>
    <TextUnit id="933" loc="2.162">Nil opus est illi, qui dabit, arte mea;</TextUnit>
    <TextUnit id="934" loc="2.163">Secum habet ingenium, qui, cum libet, 'accipe' dicit;</TextUnit>
    <TextUnit id="935" loc="2.164">Cedimus: inventis plus placet ille meis.</TextUnit>
    <TextUnit id="936" loc="2.165">Pauperibus vates ego sum, quia pauper amavi;</TextUnit>
    <TextUnit id="937" loc="2.166">Cum dare non possem munera, verba dabam.</TextUnit>
    <TextUnit id="938" loc="2.167">Pauper amet caute: timeat maledicere pauper,</TextUnit>
    <TextUnit id="939" loc="2.168">Multaque divitibus non patienda ferat.</TextUnit>
    <TextUnit id="940" loc="2.169">Me memini iratum dominae turbasse capillos:</TextUnit>
    <TextUnit id="941" loc="2.170">Haec mihi quam multos abstulit ira dies!</TextUnit>
    <TextUnit id="942" loc="2.171">Nec puto, nec sensi tunicam laniasse; sed ipsa</TextUnit>
    <TextUnit id="943" loc="2.172">Dixerat, et pretio est illa redempta meo.</TextUnit>
    <TextUnit id="944" loc="2.173">At vos, si sapitis, vestri peccata magistri</TextUnit>
    <TextUnit id="945" loc="2.174">Effugite, et culpae damna timete meae.</TextUnit>
    <TextUnit id="946" loc="2.175">Proelia cum Parthis, cum culta pax sit amica,</TextUnit>
    <TextUnit id="947" loc="2.176">Et iocus, et causas quicquid amoris habet.</TextUnit>
    <TextUnit id="948" loc="2.177">Si nec blanda satis, nec erit tibi comis amanti,</TextUnit>
    <TextUnit id="949" loc="2.178">Perfer et obdura: postmodo mitis erit.</TextUnit>
    <TextUnit id="950" loc="2.179">Flectitur obsequio curvatus ab arbore ramus:</TextUnit>
    <TextUnit id="951" loc="2.180">Frangis, si vires experiere tuas.</TextUnit>
    <TextUnit id="952" loc="2.181">Obsequio tranantur aquae: nec vincere possis</TextUnit>
    <TextUnit id="953" loc="2.182">Flumina, si contra, quam rapit unda, nates.</TextUnit>
    <TextUnit id="954" loc="2.183">Obsequium tigresque domat Numidasque leones;</TextUnit>
    <TextUnit id="955" loc="2.184">Rustica paulatim taurus aratra subit.</TextUnit>
    <TextUnit id="956" loc="2.185">Quid fuit asperius Nonacrina Atalanta?</TextUnit>
    <TextUnit id="957" loc="2.186">Succubuit meritis trux tamen illa viri.</TextUnit>
    <TextUnit id="958" loc="2.187">Saepe suos casus nec mitia facta puellae</TextUnit>
    <TextUnit id="959" loc="2.188">Flesse sub arboribus Milaniona ferunt;</TextUnit>
    <TextUnit id="960" loc="2.189">Saepe tulit iusso fallacia retia collo,</TextUnit>
    <TextUnit id="961" loc="2.190">Saepe fera torvos cuspide fixit apros:</TextUnit>
    <TextUnit id="962" loc="2.191">Sensit et Hylaei contentum saucius arcum:</TextUnit>
    <TextUnit id="963" loc="2.192">Sed tamen hoc arcu notior alter erat.</TextUnit>
    <TextUnit id="964" loc="2.193">Non te Maenalias armatum scandere silvas,</TextUnit>
    <TextUnit id="965" loc="2.194">Nec iubeo collo retia ferre tuo:</TextUnit>
    <TextUnit id="966" loc="2.195">Pectora nec missis iubeo praebere sagittis;</TextUnit>
    <TextUnit id="967" loc="2.196">Artis erunt cauto mollia iussa meae.</TextUnit>
    <TextUnit id="968" loc="2.197">Cede repugnanti: cedendo victor abibis:</TextUnit>
    <TextUnit id="969" loc="2.198">Fac modo, quas partes illa iubebit, agas.</TextUnit>
    <TextUnit id="970" loc="2.199">Arguet, arguito; quicquid probat illa, probato;</TextUnit>
    <TextUnit id="971" loc="2.200">Quod dicet, dicas; quod negat illa, neges.</TextUnit>
    <TextUnit id="972" loc="2.201">Riserit, adride; si flebit, flere memento;</TextUnit>
    <TextUnit id="973" loc="2.202">Imponat leges vultibus illa tuis.</TextUnit>
    <TextUnit id="974" loc="2.203">Seu ludet, numerosque manu iactabit eburnos,</TextUnit>
    <TextUnit id="975" loc="2.204">Tu male iactato, tu male iacta dato:</TextUnit>
    <TextUnit id="976" loc="2.205">Seu iacies talos, victam ne poena sequatur,</TextUnit>
    <TextUnit id="977" loc="2.206">Damnosi facito stent tibi saepe canes:</TextUnit>
    <TextUnit id="978" loc="2.207">Sive latrocinii sub imagine calculus ibit,</TextUnit>
    <TextUnit id="979" loc="2.208">Fac pereat vitreo miles ab hoste tuus.</TextUnit>
    <TextUnit id="980" loc="2.209">Ipse tene distenta suis umbracula virgis,</TextUnit>
    <TextUnit id="981" loc="2.210">Ipse fac in turba, qua venit illa, locum.</TextUnit>
    <TextUnit id="982" loc="2.211">Nec dubita tereti scamnum producere lecto,</TextUnit>
    <TextUnit id="983" loc="2.212">Et tenero soleam deme vel adde pedi.</TextUnit>
    <TextUnit id="984" loc="2.213">Saepe etiam dominae, quamvis horrebis et ipse,</TextUnit>
    <TextUnit id="985" loc="2.214">Algenti manus est calfacienda sinu.</TextUnit>
    <TextUnit id="986" loc="2.215">Nec tibi turpe puta (quamvis sit turpe, placebit),</TextUnit>
    <TextUnit id="987" loc="2.216">Ingenua speculum sustinuisse manu.</TextUnit>
    <TextUnit id="988" loc="2.217">Ille, fatigata praebendo monstra noverca</TextUnit>
    <TextUnit id="989" loc="2.218">Qui meruit caelum, quod prior ipse tulit,</TextUnit>
    <TextUnit id="990" loc="2.219">Inter Ioniacas calathum tenuisse puellas</TextUnit>
    <TextUnit id="991" loc="2.220">Creditur, et lanas excoluisse rudes.</TextUnit>
    <TextUnit id="992" loc="2.221">Paruit imperio dominae Tirynthius heros:</TextUnit>
    <TextUnit id="993" loc="2.222">I nunc et dubita ferre, quod ille tulit.</TextUnit>
    <TextUnit id="994" loc="2.223">Iussus adesse foro, iussa maturius hora</TextUnit>
    <TextUnit id="995" loc="2.224">Fac semper venias, nec nisi serus abi.</TextUnit>
    <TextUnit id="996" loc="2.225">Occurras aliquo, tibi dixerit: omnia differ,</TextUnit>
    <TextUnit id="997" loc="2.226">Curre, nec inceptum turba moretur iter.</TextUnit>
    <TextUnit id="998" loc="2.227">Nocte domum repetens epulis perfuncta redibit:</TextUnit>
    <TextUnit id="999" loc="2.228">Tum quoque pro servo, si vocat illa, veni.</TextUnit>
    <TextUnit id="1000" loc="2.229">Rure erit, et dicet 'venias': Amor odit inertes:</TextUnit>
    <TextUnit id="1001" loc="2.230">Si rota defuerit, tu pede carpe viam.</TextUnit>
    <TextUnit id="1002" loc="2.231">Nec grave te tempus sitiensque Canicula tardet,</TextUnit>
    <TextUnit id="1003" loc="2.232">Nec via per iactas candida facta nives.</TextUnit>
    <TextUnit id="1004" loc="2.233">Militiae species amor est; discedite, segnes:</TextUnit>
    <TextUnit id="1005" loc="2.234">Non sunt haec timidis signa tuenda viris.</TextUnit>
    <TextUnit id="1006" loc="2.235">Nox et hiems longaeque viae saevique dolores</TextUnit>
    <TextUnit id="1007" loc="2.236">Mollibus his castris et labor omnis inest.</TextUnit>
    <TextUnit id="1008" loc="2.237">Saepe feres imbrem caelesti nube solutum,</TextUnit>
    <TextUnit id="1009" loc="2.238">Frigidus et nuda saepe iacebis humo.</TextUnit>
    <TextUnit id="1010" loc="2.239">Cynthius Admeti vaccas pavisse Pheraei</TextUnit>
    <TextUnit id="1011" loc="2.240">Fertur, et in parva delituisse casa.</TextUnit>
    <TextUnit id="1012" loc="2.241">Quod Phoebum decuit, quem non decet? exue fastus,</TextUnit>
    <TextUnit id="1013" loc="2.242">Curam mansuri quisquis amoris habes.</TextUnit>
    <TextUnit id="1014" loc="2.243">Si tibi per tutum planumque negabitur ire,</TextUnit>
    <TextUnit id="1015" loc="2.244">Atque erit opposita ianua fulta sera,</TextUnit>
    <TextUnit id="1016" loc="2.245">At tu per praeceps tecto delabere aperto:</TextUnit>
    <TextUnit id="1017" loc="2.246">Det quoque furtivas alta fenestra vias.</TextUnit>
    <TextUnit id="1018" loc="2.247">Laeta erit, et causam tibi se sciet esse pericli;</TextUnit>
    <TextUnit id="1019" loc="2.248">Hoc dominae certi pignus amoris erit.</TextUnit>
    <TextUnit id="1020" loc="2.249">Saepe tua poteras, Leandre, carere puella:</TextUnit>
    <TextUnit id="1021" loc="2.250">Transnabas, animum nosset ut illa tuum.</TextUnit>
    <TextUnit id="1022" loc="2.251">Nec pudor ancillas, ut quaeque erit ordine prima,</TextUnit>
    <TextUnit id="1023" loc="2.252">Nec tibi sit servos demeruisse pudor.</TextUnit>
    <TextUnit id="1024" loc="2.253">Nomine quemque suo (nulla est iactura) saluta,</TextUnit>
    <TextUnit id="1025" loc="2.254">Iunge tuis humiles, ambitiose, manus.</TextUnit>
    <TextUnit id="1026" loc="2.255">Sed tamen et servo (levis est inpensa) roganti</TextUnit>
    <TextUnit id="1027" loc="2.256">Porrige Fortunae munera parva die:</TextUnit>
    <TextUnit id="1028" loc="2.257">Porrige et ancillae, qua poenas luce pependit</TextUnit>
    <TextUnit id="1029" loc="2.258">Lusa maritali Gallica veste manus.</TextUnit>
    <TextUnit id="1030" loc="2.259">Fac plebem, mihi crede, tuam; sit semper in illa</TextUnit>
    <TextUnit id="1031" loc="2.260">Ianitor et thalami qui iacet ante fores.</TextUnit>
    <TextUnit id="1032" loc="2.261">Nec dominam iubeo pretioso munere dones:</TextUnit>
    <TextUnit id="1033" loc="2.262">Parva, sed e parvis callidus apta dato.</TextUnit>
    <TextUnit id="1034" loc="2.263">Dum bene dives ager, cum rami pondere nutant,</TextUnit>
    <TextUnit id="1035" loc="2.264">Adferat in calatho rustica dona puer.</TextUnit>
    <TextUnit id="1036" loc="2.265">Rure suburbano poteris tibi dicere missa,</TextUnit>
    <TextUnit id="1037" loc="2.266">Illa vel in Sacra sint licet empta via.</TextUnit>
    <TextUnit id="1038" loc="2.267">Adferat aut uvas, aut quas Amaryllis amabat ---</TextUnit>
    <TextUnit id="1039" loc="2.268">At nunc castaneas non amat illa nuces.</TextUnit>
    <TextUnit id="1040" loc="2.269">Quin etiam turdoque licet missaque columba</TextUnit>
    <TextUnit id="1041" loc="2.270">Te memorem dominae testificere tuae.</TextUnit>
    <TextUnit id="1042" loc="2.271">Turpiter his emitur spes mortis et orba senectus.</TextUnit>
    <TextUnit id="1043" loc="2.272">A, pereant, per quos munera crimen habent!</TextUnit>
    <TextUnit id="1044" loc="2.273">Quid tibi praecipiam teneros quoque mittere versus?</TextUnit>
    <TextUnit id="1045" loc="2.274">Ei mihi, non multum carmen honoris habet.</TextUnit>
    <TextUnit id="1046" loc="2.275">Carmina laudantur, sed munera magna petuntur:</TextUnit>
    <TextUnit id="1047" loc="2.276">Dummodo sit dives, barbarus ipse placet.</TextUnit>
    <TextUnit id="1048" loc="2.277">Aurea sunt vere nunc saecula: plurimus auro</TextUnit>
    <TextUnit id="1049" loc="2.278">Venit honos: auro conciliatur amor.</TextUnit>
    <TextUnit id="1050" loc="2.279">Ipse licet venias Musis comitatus, Homere,</TextUnit>
    <TextUnit id="1051" loc="2.280">Si nihil attuleris, ibis, Homere, foras.</TextUnit>
    <TextUnit id="1052" loc="2.281">Sunt tamen et doctae, rarissima turba, puellae;</TextUnit>
    <TextUnit id="1053" loc="2.282">Altera non doctae turba, sed esse volunt.</TextUnit>
    <TextUnit id="1054" loc="2.283">Utraque laudetur per carmina: carmina lector</TextUnit>
    <TextUnit id="1055" loc="2.284">Commendet dulci qualiacumque sono;</TextUnit>
    <TextUnit id="1056" loc="2.285">His ergo aut illis vigilatum carmen in ipsas</TextUnit>
    <TextUnit id="1057" loc="2.286">Forsitan exigui muneris instar erit.</TextUnit>
    <TextUnit id="1058" loc="2.287">At quod eris per te facturus, et utile credis,</TextUnit>
    <TextUnit id="1059" loc="2.288">Id tua te facito semper amica roget.</TextUnit>
    <TextUnit id="1060" loc="2.289">Libertas alicui fuerit promissa tuorum:</TextUnit>
    <TextUnit id="1061" loc="2.290">Hanc tamen a domina fac petat ille tua:</TextUnit>
    <TextUnit id="1062" loc="2.291">Si poenam servo, si vincula saeva remittis,</TextUnit>
    <TextUnit id="1063" loc="2.292">Quod facturus eras, debeat illa tibi:</TextUnit>
    <TextUnit id="1064" loc="2.293">Utilitas tua sit, titulus donetur amicae:</TextUnit>
    <TextUnit id="1065" loc="2.294">Perde nihil, partes illa potentis agat.</TextUnit>
    <TextUnit id="1066" loc="2.295">Sed te, cuicumque est retinendae cura puellae,</TextUnit>
    <TextUnit id="1067" loc="2.296">Attonitum forma fac putet esse sua.</TextUnit>
    <TextUnit id="1068" loc="2.297">Sive erit in Tyriis, Tyrios laudabis amictus:</TextUnit>
    <TextUnit id="1069" loc="2.298">Sive erit in Cois, Coa decere puta.</TextUnit>
    <TextUnit id="1070" loc="2.299">Aurata est? ipso tibi sit pretiosior auro;</TextUnit>
    <TextUnit id="1071" loc="2.300">Gausapa si sumpsit, gausapa sumpta proba.</TextUnit>
    <TextUnit id="1072" loc="2.301">Astiterit tunicata, 'moves incendia' clama,</TextUnit>
    <TextUnit id="1073" loc="2.302">Sed timida, caveat frigora, voce roga.</TextUnit>
    <TextUnit id="1074" loc="2.303">Conpositum discrimen erit, discrimina lauda:</TextUnit>
    <TextUnit id="1075" loc="2.304">Torserit igne comam, torte capille, place.</TextUnit>
    <TextUnit id="1076" loc="2.305">Brachia saltantis, vocem mirare canentis,</TextUnit>
    <TextUnit id="1077" loc="2.306">Et, quod desierit, verba querentis habe.</TextUnit>
    <TextUnit id="1078" loc="2.307">Ipsos concubitus, ipsum venerere licebit</TextUnit>
    <TextUnit id="1079" loc="2.308">Quod iuvat, et quae dat gaudia voce notes.</TextUnit>
    <TextUnit id="1080" loc="2.309">Ut fuerit torva violentior illa Medusa,</TextUnit>
    <TextUnit id="1081" loc="2.310">Fiet amatori lenis et aequa suo.</TextUnit>
    <TextUnit id="1082" loc="2.311">Tantum, ne pateas verbis simulator in illis,</TextUnit>
    <TextUnit id="1083" loc="2.312">Effice, nec vultu destrue dicta tuo.</TextUnit>
    <TextUnit id="1084" loc="2.313">Si latet, ars prodest: adfert deprensa pudorem,</TextUnit>
    <TextUnit id="1085" loc="2.314">Atque adimit merito tempus in omne fidem.</TextUnit>
    <TextUnit id="1086" loc="2.315">Saepe sub autumnum, cum formosissimus annus,</TextUnit>
    <TextUnit id="1087" loc="2.316">Plenaque purpureo subrubet uva mero,</TextUnit>
    <TextUnit id="1088" loc="2.317">Cum modo frigoribus premimur, modo solvimur aestu,</TextUnit>
    <TextUnit id="1089" loc="2.318">Are non certo, corpora languor habet.</TextUnit>
    <TextUnit id="1090" loc="2.319">Illa quidem valeat; sed si male firma cubarit,</TextUnit>
    <TextUnit id="1091" loc="2.320">Et vitium caeli senserit aegra sui,</TextUnit>
    <TextUnit id="1092" loc="2.321">Tunc amor et pietas tua sit manifesta puellae,</TextUnit>
    <TextUnit id="1093" loc="2.322">Tum sere, quod plena postmodo falce metas.</TextUnit>
    <TextUnit id="1094" loc="2.323">Nec tibi morosi veniant fastidia morbi,</TextUnit>
    <TextUnit id="1095" loc="2.324">Perque tuas fiant, quae sinet ipsa, manus.</TextUnit>
    <TextUnit id="1096" loc="2.325">Et videat flentem, nec taedeat oscula ferre,</TextUnit>
    <TextUnit id="1097" loc="2.326">Et sicco lacrimas conbibat ore tuas.</TextUnit>
    <TextUnit id="1098" loc="2.327">Multa vove, sed cuncta palam; quotiesque libebit,</TextUnit>
    <TextUnit id="1099" loc="2.328">Quae referas illi, somnia laeta vide.</TextUnit>
    <TextUnit id="1100" loc="2.329">Et veniat, quae lustret anus lectumque locumque,</TextUnit>
    <TextUnit id="1101" loc="2.330">Praeferat et tremula sulpur et ova manu.</TextUnit>
    <TextUnit id="1102" loc="2.331">Omnibus his inerunt gratae vestigia curae:</TextUnit>
    <TextUnit id="1103" loc="2.332">In tabulas multis haec via fecit iter.</TextUnit>
    <TextUnit id="1104" loc="2.333">Nec tamen officiis odium quaeratur ab aegra:</TextUnit>
    <TextUnit id="1105" loc="2.334">Sit suus in blanda sedulitate modus:</TextUnit>
    <TextUnit id="1106" loc="2.335">Neve cibo prohibe, nec amari pocula suci</TextUnit>
    <TextUnit id="1107" loc="2.336">Porrige: rivalis misceat illa tuus.</TextUnit>
    <TextUnit id="1108" loc="2.337">Sed non cui dederas a litore carbasa vento,</TextUnit>
    <TextUnit id="1109" loc="2.338">Utendum, medio cum potiere freto.</TextUnit>
    <TextUnit id="1110" loc="2.339">Dum novus errat amor, vires sibi colligat usu:</TextUnit>
    <TextUnit id="1111" loc="2.340">Si bene nutrieris, tempore firmus erit.</TextUnit>
    <TextUnit id="1112" loc="2.341">Quem taurum metuis, vitulum mulcere solebas:</TextUnit>
    <TextUnit id="1113" loc="2.342">Sub qua nunc recubas arbore, virga fuit:</TextUnit>
    <TextUnit id="1114" loc="2.343">Nascitur exiguus, sed opes adquirit eundo,</TextUnit>
    <TextUnit id="1115" loc="2.344">Quaque venit, multas accipit amnis aquas.</TextUnit>
    <TextUnit id="1116" loc="2.345">Fac tibi consuescat: nil adsuetudine maius:</TextUnit>
    <TextUnit id="1117" loc="2.346">Quam tu dum capias, taedia nulla fuge.</TextUnit>
    <TextUnit id="1118" loc="2.347">Te semper videat, tibi semper praebeat aures;</TextUnit>
    <TextUnit id="1119" loc="2.348">Exhibeat vultus noxque diesque tuos.</TextUnit>
    <TextUnit id="1120" loc="2.349">Cum tibi maior erit fiducia, posse requiri,</TextUnit>
    <TextUnit id="1121" loc="2.350">Cum procul absenti cura futurus eris,</TextUnit>
    <TextUnit id="1122" loc="2.351">Da requiem: requietus ager bene credita reddit,</TextUnit>
    <TextUnit id="1123" loc="2.352">Terraque caelestes arida sorbet aquas.</TextUnit>
    <TextUnit id="1124" loc="2.353">Phyllida Demophoon praesens moderatius ussit:</TextUnit>
    <TextUnit id="1125" loc="2.354">Exarsit velis acrius illa datis.</TextUnit>
    <TextUnit id="1126" loc="2.355">Penelopen absens sollers torquebat Ulixes;</TextUnit>
    <TextUnit id="1127" loc="2.356">Phylacides aberat, Laodamia, tuus.</TextUnit>
    <TextUnit id="1128" loc="2.357">Sed mora tuta brevis: lentescunt tempore curae,</TextUnit>
    <TextUnit id="1129" loc="2.358">Vanescitque absens et novus intrat amor.</TextUnit>
    <TextUnit id="1130" loc="2.359">Dum Menelaus abest, Helene, ne sola iaceret,</TextUnit>
    <TextUnit id="1131" loc="2.360">Hospitis est tepido nocte recepta sinu.</TextUnit>
    <TextUnit id="1132" loc="2.361">Quis stupor hic, Menela, fuit? tu solus abibas,</TextUnit>
    <TextUnit id="1133" loc="2.362">Isdem sub tectis hospes et uxor erant.</TextUnit>
    <TextUnit id="1134" loc="2.363">Accipitri timidas credis, furiose, columbas?</TextUnit>
    <TextUnit id="1135" loc="2.364">Plenum montano credis ovile lupo?</TextUnit>
    <TextUnit id="1136" loc="2.365">Nil Helene peccat, nihil hic committit adulter:</TextUnit>
    <TextUnit id="1137" loc="2.366">Quod tu, quod faceret quilibet, ille facit.</TextUnit>
    <TextUnit id="1138" loc="2.367">Cogis adulterium dando tempusque locumque;</TextUnit>
    <TextUnit id="1139" loc="2.368">Quid nisi consilio est usa puella tuo?</TextUnit>
    <TextUnit id="1140" loc="2.369">Quid faciat? vir abest, et adest non rusticus hospes,</TextUnit>
    <TextUnit id="1141" loc="2.370">Et timet in vacuo sola cubare toro.</TextUnit>
    <TextUnit id="1142" loc="2.371">Viderit Atrides: Helenen ego crimine solvo:</TextUnit>
    <TextUnit id="1143" loc="2.372">Usa est humani commoditate viri.</TextUnit>
    <TextUnit id="1144" loc="2.373">Sed neque fulvus aper media tam saevus in ira est,</TextUnit>
    <TextUnit id="1145" loc="2.374">Fulmineo rabidos cum rotat ore canes,</TextUnit>
    <TextUnit id="1146" loc="2.375">Nec lea, cum catulis lactentibus ubera praebet,</TextUnit>
    <TextUnit id="1147" loc="2.376">Nec brevis ignaro vipera laesa pede,</TextUnit>
    <TextUnit id="1148" loc="2.377">Femina quam socii deprensa paelice lecti:</TextUnit>
    <TextUnit id="1149" loc="2.378">Ardet et in vultu pignora mentis habet.</TextUnit>
    <TextUnit id="1150" loc="2.379">In ferrum flammasque ruit, positoque decore</TextUnit>
    <TextUnit id="1151" loc="2.380">Fertur, ut Aonii cornibus icta dei.</TextUnit>
    <TextUnit id="1152" loc="2.381">Coniugis admissum violataque iura marita est</TextUnit>
    <TextUnit id="1153" loc="2.382">Barbara per natos Phasias ulta suos.</TextUnit>
    <TextUnit id="1154" loc="2.383">Altera dira parens haec est, quam cernis, hirundo:</TextUnit>
    <TextUnit id="1155" loc="2.384">Aspice, signatum sanguine pectus habet.</TextUnit>
    <TextUnit id="1156" loc="2.385">Hoc bene compositos, hoc firmos solvit amores;</TextUnit>
    <TextUnit id="1157" loc="2.386">Crimina sunt cautis ista timenda viris.</TextUnit>
    <TextUnit id="1158" loc="2.387">Nec mea vos uni damnat censura puellae:</TextUnit>
    <TextUnit id="1159" loc="2.388">Di melius! vix hoc nupta tenere potest.</TextUnit>
    <TextUnit id="1160" loc="2.389">Ludite, sed furto celetur culpa modesto:</TextUnit>
    <TextUnit id="1161" loc="2.390">Gloria peccati nulla petenda sui est.</TextUnit>
    <TextUnit id="1162" loc="2.391">Nec dederis munus, cognosse quod altera possit,</TextUnit>
    <TextUnit id="1163" loc="2.392">Nec sint nequitiae tempora certa tuae.</TextUnit>
    <TextUnit id="1164" loc="2.393">Et, ne te capiat latebris sibi femina notis,</TextUnit>
    <TextUnit id="1165" loc="2.394">Non uno est omnis convenienda loco;</TextUnit>
    <TextUnit id="1166" loc="2.395">Et quotiens scribes, totas prius ipse tabellas</TextUnit>
    <TextUnit id="1167" loc="2.396">Inspice: plus multae, quam sibi missa, legunt.</TextUnit>
    <TextUnit id="1168" loc="2.397">Laesa Venus iusta arma movet, telumque remittit,</TextUnit>
    <TextUnit id="1169" loc="2.398">Et, modo quod questa est, ipse querare, facit.</TextUnit>
    <TextUnit id="1170" loc="2.399">Dum fuit Atrides una contentus, et illa</TextUnit>
    <TextUnit id="1171" loc="2.400">Casta fuit: vitio est improba facta viri.</TextUnit>
    <TextUnit id="1172" loc="2.401">Audierat laurumque manu vittasque ferentem</TextUnit>
    <TextUnit id="1173" loc="2.402">Pro nata Chrysen non valuisse sua:</TextUnit>
    <TextUnit id="1174" loc="2.403">Audierat, Lyrnesi, tuos, abducta, dolores,</TextUnit>
    <TextUnit id="1175" loc="2.404">Bellaque per turpis longius isse moras.</TextUnit>
    <TextUnit id="1176" loc="2.405">Haec tamen audierat: Priameda viderat ipsa:</TextUnit>
    <TextUnit id="1177" loc="2.406">Victor erat praedae praeda pudenda suae.</TextUnit>
    <TextUnit id="1178" loc="2.407">Inde Thyestiaden animo thalamoque recepit,</TextUnit>
    <TextUnit id="1179" loc="2.408">Et male peccantem Tyndaris ulta virum.</TextUnit>
    <TextUnit id="1180" loc="2.409">Quae bene celaris, siqua tamen acta patebunt,</TextUnit>
    <TextUnit id="1181" loc="2.410">Illa, licet pateant, tu tamen usque nega.</TextUnit>
    <TextUnit id="1182" loc="2.411">Tum neque subiectus, solito nec blandior esto:</TextUnit>
    <TextUnit id="1183" loc="2.412">Haec animi multum signa nocentis habent:</TextUnit>
    <TextUnit id="1184" loc="2.413">Sed lateri ne parce tuo: pax omnis in uno est;</TextUnit>
    <TextUnit id="1185" loc="2.414">Concubitu prior est infitianda venus.</TextUnit>
    <TextUnit id="1186" loc="2.415">Sunt, qui praecipiant herbas, satureia, nocentes</TextUnit>
    <TextUnit id="1187" loc="2.416">Sumere; iudiciis ista venena meis;</TextUnit>
    <TextUnit id="1188" loc="2.417">Aut piper urticae mordacis semine miscent,</TextUnit>
    <TextUnit id="1189" loc="2.418">Tritaque in annoso flava pyrethra mero;</TextUnit>
    <TextUnit id="1190" loc="2.419">Sed dea non patitur sic ad sua gaudia cogi,</TextUnit>
    <TextUnit id="1191" loc="2.420">Colle sub umbroso quam tenet altus Eryx.</TextUnit>
    <TextUnit id="1192" loc="2.421">Candidus, Alcathoi qui mittitur urbe Pelasga,</TextUnit>
    <TextUnit id="1193" loc="2.422">Bulbus et, ex horto quae venit, herba salax</TextUnit>
    <TextUnit id="1194" loc="2.423">Ovaque sumantur, sumantur Hymettia mella,</TextUnit>
    <TextUnit id="1195" loc="2.424">Quasque tulit folio pinus acuta nuces.</TextUnit>
    <TextUnit id="1196" loc="2.425">Docta, quid ad magicas, Erato, deverteris artes?</TextUnit>
    <TextUnit id="1197" loc="2.426">Interior curru meta terenda meo est.</TextUnit>
    <TextUnit id="1198" loc="2.427">Qui modo celabas monitu tua crimina nostro,</TextUnit>
    <TextUnit id="1199" loc="2.428">Flecte iter, et monitu detege furta meo.</TextUnit>
    <TextUnit id="1200" loc="2.429">Nec levitas culpanda mea est: non semper eodem</TextUnit>
    <TextUnit id="1201" loc="2.430">Impositos vento panda carina vehit.</TextUnit>
    <TextUnit id="1202" loc="2.431">Nam modo Threcio Borea, modo currimus Euro,</TextUnit>
    <TextUnit id="1203" loc="2.432">Saepe tument Zephyro lintea, saepe Noto.</TextUnit>
    <TextUnit id="1204" loc="2.433">Aspice, ut in curru modo det fluitantia rector</TextUnit>
    <TextUnit id="1205" loc="2.434">Lora, modo admissos arte retentet equos.</TextUnit>
    <TextUnit id="1206" loc="2.435">Sunt quibus ingrate timida indulgentia servit,</TextUnit>
    <TextUnit id="1207" loc="2.436">Et, si nulla subest aemula, languet amor.</TextUnit>
    <TextUnit id="1208" loc="2.437">Luxuriant animi rebus plerumque secundis,</TextUnit>
    <TextUnit id="1209" loc="2.438">Nec facile est aequa commoda mente pati.</TextUnit>
    <TextUnit id="1210" loc="2.439">Ut levis absumptis paulatim viribus ignis</TextUnit>
    <TextUnit id="1211" loc="2.440">Ipse latet, summo canet in igne cinis,</TextUnit>
    <TextUnit id="1212" loc="2.441">Sed tamen extinctas admoto sulpure flammas</TextUnit>
    <TextUnit id="1213" loc="2.442">Invenit, et lumen, quod fuit ante, redit:</TextUnit>
    <TextUnit id="1214" loc="2.443">Sic, ubi pigra situ securaque pectora torpent,</TextUnit>
    <TextUnit id="1215" loc="2.444">Acribus est stimulis eliciendus amor.</TextUnit>
    <TextUnit id="1216" loc="2.445">Fac timeat de te, tepidamque recalface mentem:</TextUnit>
    <TextUnit id="1217" loc="2.446">Palleat indicio criminis illa tui;</TextUnit>
    <TextUnit id="1218" loc="2.447">O quater et quotiens numero conprendere non est</TextUnit>
    <TextUnit id="1219" loc="2.448">Felicem, de quo laesa puella dolet:</TextUnit>
    <TextUnit id="1220" loc="2.449">Quae, simul invitas crimen pervenit ad aures,</TextUnit>
    <TextUnit id="1221" loc="2.450">Excidit, et miserae voxque colorque fugit.</TextUnit>
    <TextUnit id="1222" loc="2.451">Ille ego sim, cuius laniet furiosa capillos:</TextUnit>
    <TextUnit id="1223" loc="2.452">Ille ego sim, teneras cui petat ungue genas,</TextUnit>
    <TextUnit id="1224" loc="2.453">Quem videat lacrimans, quem torvis spectet ocellis,</TextUnit>
    <TextUnit id="1225" loc="2.454">Quo sine non possit vivere, posse velit.</TextUnit>
    <TextUnit id="1226" loc="2.455">Si spatium quaeras, breve sit, quo laesa queratur,</TextUnit>
    <TextUnit id="1227" loc="2.456">Ne lenta vires colligat ira mora;</TextUnit>
    <TextUnit id="1228" loc="2.457">Candida iamdudum cingantur colla lacertis,</TextUnit>
    <TextUnit id="1229" loc="2.458">Inque tuos flens est accipienda sinus.</TextUnit>
    <TextUnit id="1230" loc="2.459">Oscula da flenti, Veneris da gaudia flenti,</TextUnit>
    <TextUnit id="1231" loc="2.460">Pax erit: hoc uno solvitur ira modo.</TextUnit>
    <TextUnit id="1232" loc="2.461">Cum bene saevierit, cum certa videbitur hostis,</TextUnit>
    <TextUnit id="1233" loc="2.462">Tum pete concubitus foedera, mitis erit.</TextUnit>
    <TextUnit id="1234" loc="2.463">Illic depositis habitat Concordia telis:</TextUnit>
    <TextUnit id="1235" loc="2.464">Illo, crede mihi, Gratia nata loco est.</TextUnit>
    <TextUnit id="1236" loc="2.465">Quae modo pugnarunt, iungunt sua rostra columbae,</TextUnit>
    <TextUnit id="1237" loc="2.466">Quarum blanditias verbaque murmur habet.</TextUnit>
    <TextUnit id="1238" loc="2.467">Prima fuit rerum confusa sine ordine moles,</TextUnit>
    <TextUnit id="1239" loc="2.468">Unaque erat facies sidera, terra, fretum;</TextUnit>
    <TextUnit id="1240" loc="2.469">Mox caelum impositum terris, humus aequore cincta est</TextUnit>
    <TextUnit id="1241" loc="2.470">Inque suas partes cessit inane chaos;</TextUnit>
    <TextUnit id="1242" loc="2.471">Silva feras, volucres aer accepit habendas,</TextUnit>
    <TextUnit id="1243" loc="2.472">In liquida, pisces, delituistis aqua.</TextUnit>
    <TextUnit id="1244" loc="2.473">Tum genus humanum solis errabat in agris,</TextUnit>
    <TextUnit id="1245" loc="2.474">Idque merae vires et rude corpus erat;</TextUnit>
    <TextUnit id="1246" loc="2.475">Silva domus fuerat, cibus herba, cubilia frondes:</TextUnit>
    <TextUnit id="1247" loc="2.476">Iamque diu nulli cognitus alter erat.</TextUnit>
    <TextUnit id="1248" loc="2.477">Blanda truces animos fertur mollisse voluptas:</TextUnit>
    <TextUnit id="1249" loc="2.478">Constiterant uno femina virque loco;</TextUnit>
    <TextUnit id="1250" loc="2.479">Quid facerent, ipsi nullo didicere magistro:</TextUnit>
    <TextUnit id="1251" loc="2.480">Arte Venus nulla dulce peregit opus.</TextUnit>
    <TextUnit id="1252" loc="2.481">Ales habet, quod amet; cum quo sua gaudia iungat,</TextUnit>
    <TextUnit id="1253" loc="2.482">Invenit in media femina piscis aqua;</TextUnit>
    <TextUnit id="1254" loc="2.483">Cerva parem sequitur, serpens serpente tenetur,</TextUnit>
    <TextUnit id="1255" loc="2.484">Haeret adulterio cum cane nexa canis;</TextUnit>
    <TextUnit id="1256" loc="2.485">Laeta salitur ovis: tauro quoque laeta iuvenca est:</TextUnit>
    <TextUnit id="1257" loc="2.486">Sustinet inmundum sima capella marem;</TextUnit>
    <TextUnit id="1258" loc="2.487">In furias agitantur equae, spatioque remota</TextUnit>
    <TextUnit id="1259" loc="2.488">Per loca dividuos amne sequuntur equos.</TextUnit>
    <TextUnit id="1260" loc="2.489">Ergo age et iratae medicamina fortia praebe:</TextUnit>
    <TextUnit id="1261" loc="2.490">Illa feri requiem sola doloris habent:</TextUnit>
    <TextUnit id="1262" loc="2.491">Illa Machaonios superant medicamina sucos:</TextUnit>
    <TextUnit id="1263" loc="2.492">His, ubi peccaris, restituendus eris.</TextUnit>
    <TextUnit id="1264" loc="2.493">Haec ego cum canerem, subito manifestus Apollo</TextUnit>
    <TextUnit id="1265" loc="2.494">Movit inauratae pollice fila lyrae.</TextUnit>
    <TextUnit id="1266" loc="2.495">In manibus laurus, sacris inducta capillis</TextUnit>
    <TextUnit id="1267" loc="2.496">Laurus erat; vates ille videndus adit.</TextUnit>
    <TextUnit id="1268" loc="2.497">Is mihi 'Lascivi' dixit 'praeceptor Amoris,</TextUnit>
    <TextUnit id="1269" loc="2.498">Duc, age, discipulos ad mea templa tuos,</TextUnit>
    <TextUnit id="1270" loc="2.499">Est ubi diversum fama celebrata per orbem</TextUnit>
    <TextUnit id="1271" loc="2.500">Littera, cognosci quae sibi quemque iubet.</TextUnit>
    <TextUnit id="1272" loc="2.501">Qui sibi notus erit, solus sapienter amabit,</TextUnit>
    <TextUnit id="1273" loc="2.502">Atque opus ad vires exiget omne suas.</TextUnit>
    <TextUnit id="1274" loc="2.503">Cui faciem natura dedit, spectetur ab illa:</TextUnit>
    <TextUnit id="1275" loc="2.504">Cui color est, umero saepe patente cubet:</TextUnit>
    <TextUnit id="1276" loc="2.505">Qui sermone placet, taciturna silentia vitet:</TextUnit>
    <TextUnit id="1277" loc="2.506">Qui canit arte, canat; qui bibit arte, bibat.</TextUnit>
    <TextUnit id="1278" loc="2.507">Sed neque declament medio sermone diserti,</TextUnit>
    <TextUnit id="1279" loc="2.508">Nec sua non sanus scripta poeta legat!'</TextUnit>
    <TextUnit id="1280" loc="2.509">Sic monuit Phoebus: Phoebo parete monenti;</TextUnit>
    <TextUnit id="1281" loc="2.510">Certa dei sacro est huius in ore fides.</TextUnit>
    <TextUnit id="1282" loc="2.511">Ad propiora vocor. Quisquis sapienter amabit</TextUnit>
    <TextUnit id="1283" loc="2.512">Vincet, et e nostra, quod petet, arte feret.</TextUnit>
    <TextUnit id="1284" loc="2.513">Credita non semper sulci cum faenore reddunt,</TextUnit>
    <TextUnit id="1285" loc="2.514">Nec semper dubias adiuvat aura rates;</TextUnit>
    <TextUnit id="1286" loc="2.515">Quod iuvat, exiguum, plus est, quod laedat amantes;</TextUnit>
    <TextUnit id="1287" loc="2.516">Proponant animo multa ferenda suo.</TextUnit>
    <TextUnit id="1288" loc="2.517">Quot lepores in Atho, quot apes pascuntur in Hybla,</TextUnit>
    <TextUnit id="1289" loc="2.518">Caerula quot bacas Palladis arbor habet,</TextUnit>
    <TextUnit id="1290" loc="2.519">Litore quot conchae, tot sunt in amore dolores;</TextUnit>
    <TextUnit id="1291" loc="2.520">Quae patimur, multo spicula felle madent.</TextUnit>
    <TextUnit id="1292" loc="2.521">Dicta erit isse foras: intus fortasse videre est:</TextUnit>
    <TextUnit id="1293" loc="2.522">Isse foras, et te falsa videre puta.</TextUnit>
    <TextUnit id="1294" loc="2.523">Clausa tibi fuerit promissa ianua nocte:</TextUnit>
    <TextUnit id="1295" loc="2.524">Perfer et inmunda ponere corpus humo.</TextUnit>
    <TextUnit id="1296" loc="2.525">Forsitan et vultu mendax ancilla superbo</TextUnit>
    <TextUnit id="1297" loc="2.526">Dicet 'quid nostras obsidet iste fores?'</TextUnit>
    <TextUnit id="1298" loc="2.527">Postibus et durae supplex blandire puellae,</TextUnit>
    <TextUnit id="1299" loc="2.528">Et capiti demptas in fore pone rosas.</TextUnit>
    <TextUnit id="1300" loc="2.529">Cum volet, accedes: cum te vitabit, abibis;</TextUnit>
    <TextUnit id="1301" loc="2.530">Dedecet ingenuos taedia ferre sui.</TextUnit>
    <TextUnit id="1302" loc="2.531">'Effugere hunc non est' quare tibi possit amica</TextUnit>
    <TextUnit id="1303" loc="2.532">Dicere? non omni tempore sensus obest.</TextUnit>
    <TextUnit id="1304" loc="2.533">Nec maledicta puta, nec verbera ferre puellae</TextUnit>
    <TextUnit id="1305" loc="2.534">Turpe, nec ad teneros oscula ferre pedes.</TextUnit>
    <TextUnit id="1306" loc="2.535">Quid moror in parvis? Animus maioribus instat;</TextUnit>
    <TextUnit id="1307" loc="2.536">Magna canam: toto pectore, vulgus, ades.</TextUnit>
    <TextUnit id="1308" loc="2.537">Ardua molimur, sed nulla, nisi ardua, virtus:</TextUnit>
    <TextUnit id="1309" loc="2.538">Difficilis nostra poscitur arte labor.</TextUnit>
    <TextUnit id="1310" loc="2.539">Rivalem patienter habe, victoria tecum</TextUnit>
    <TextUnit id="1311" loc="2.540">Stabit: eris magni victor in arce Iovis.</TextUnit>
    <TextUnit id="1312" loc="2.541">Haec tibi non hominem, sed quercus crede Pelasgas</TextUnit>
    <TextUnit id="1313" loc="2.542">Dicere: nil istis ars mea maius habet.</TextUnit>
    <TextUnit id="1314" loc="2.543">Innuet illa, feras; scribet, ne tange tabellas:</TextUnit>
    <TextUnit id="1315" loc="2.544">Unde volet, veniat; quoque libebit, eat.</TextUnit>
    <TextUnit id="1316" loc="2.545">Hoc in legitima praestant uxore mariti,</TextUnit>
    <TextUnit id="1317" loc="2.546">Cum, tener, ad partes tu quoque, somne, venis.</TextUnit>
    <TextUnit id="1318" loc="2.547">Hac ego, confiteor, non sum perfectus in arte;</TextUnit>
    <TextUnit id="1319" loc="2.548">Quid faciam? monitis sum minor ipse meis.</TextUnit>
    <TextUnit id="1320" loc="2.549">Mene palam nostrae det quisquam signa puellae,</TextUnit>
    <TextUnit id="1321" loc="2.550">Et patiar, nec me quo libet ira ferat?</TextUnit>
    <TextUnit id="1322" loc="2.551">Oscula vir dederat, memini, suus: oscula questus</TextUnit>
    <TextUnit id="1323" loc="2.552">Sum data; barbaria noster abundat amor.</TextUnit>
    <TextUnit id="1324" loc="2.553">Non semel hoc vitium nocuit mihi: doctior ille,</TextUnit>
    <TextUnit id="1325" loc="2.554">Quo veniunt alii conciliante viri.</TextUnit>
    <TextUnit id="1326" loc="2.555">Sed melius nescisse fuit: sine furta tegantur,</TextUnit>
    <TextUnit id="1327" loc="2.556">Ne fugiat ficto fassus ab ore pudor.</TextUnit>
    <TextUnit id="1328" loc="2.557">Quo magis, o iuvenes, deprendere parcite vestras:</TextUnit>
    <TextUnit id="1329" loc="2.558">Peccent, peccantes verba dedisse putent.</TextUnit>
    <TextUnit id="1330" loc="2.559">Crescit amor prensis; ubi par fortuna duorum est,</TextUnit>
    <TextUnit id="1331" loc="2.560">In causa damni perstat uterque sui.</TextUnit>
    <TextUnit id="1332" loc="2.561">Fabula narratur toto notissima caelo,</TextUnit>
    <TextUnit id="1333" loc="2.562">Mulciberis capti Marsque Venusque dolis.</TextUnit>
    <TextUnit id="1334" loc="2.563">Mars pater, insano Veneris turbatus amore,</TextUnit>
    <TextUnit id="1335" loc="2.564">De duce terribili factus amator erat.</TextUnit>
    <TextUnit id="1336" loc="2.565">Nec Venus oranti (neque enim dea mollior ulla est)</TextUnit>
    <TextUnit id="1337" loc="2.566">Rustica Gradivo difficilisque fuit.</TextUnit>
    <TextUnit id="1338" loc="2.567">A, quotiens lasciva pedes risisse mariti</TextUnit>
    <TextUnit id="1339" loc="2.568">Dicitur, et duras igne vel arte manus.</TextUnit>
    <TextUnit id="1340" loc="2.569">Marte palam simul est Vulcanum imitata, decebat,</TextUnit>
    <TextUnit id="1341" loc="2.570">Multaque cum forma gratia mixta fuit.</TextUnit>
    <TextUnit id="1342" loc="2.571">Sed bene concubitus primos celare solebant.</TextUnit>
    <TextUnit id="1343" loc="2.572">Plena verecundi culpa pudoris erat.</TextUnit>
    <TextUnit id="1344" loc="2.573">Indicio Solis (quis Solem fallere possit?)</TextUnit>
    <TextUnit id="1345" loc="2.574">Cognita Vulcano coniugis acta suae.</TextUnit>
    <TextUnit id="1346" loc="2.575">Quam mala, Sol, exempla moves! Pete munus ab ipsa</TextUnit>
    <TextUnit id="1347" loc="2.576">Et tibi, si taceas, quod dare possit, habet.</TextUnit>
    <TextUnit id="1348" loc="2.577">Mulciber obscuros lectum circaque superque</TextUnit>
    <TextUnit id="1349" loc="2.578">Disponit laqueos: lumina fallit opus.</TextUnit>
    <TextUnit id="1350" loc="2.579">Fingit iter Lemnon; veniunt ad foedus amantes:</TextUnit>
    <TextUnit id="1351" loc="2.580">Impliciti laqueis nudus uterque iacent.</TextUnit>
    <TextUnit id="1352" loc="2.581">Convocat ille deos; praebent spectacula capti:</TextUnit>
    <TextUnit id="1353" loc="2.582">Vix lacrimas Venerem continuisse putant.</TextUnit>
    <TextUnit id="1354" loc="2.583">Non vultus texisse suos, non denique possunt</TextUnit>
    <TextUnit id="1355" loc="2.584">Partibus obscenis opposuisse manus.</TextUnit>
    <TextUnit id="1356" loc="2.585">Hic aliquis ridens 'in me, fortissime Mavors,</TextUnit>
    <TextUnit id="1357" loc="2.586">Si tibi sunt oneri, vincula transfer!' ait.</TextUnit>
    <TextUnit id="1358" loc="2.587">Vix precibus, Neptune, tuis captiva resolvit</TextUnit>
    <TextUnit id="1359" loc="2.588">Corpora: Mars Thracen occupat, illa Paphon.</TextUnit>
    <TextUnit id="1360" loc="2.589">Hoc tibi pro facto, Vulcane: quod ante tegebant,</TextUnit>
    <TextUnit id="1361" loc="2.590">Liberius faciunt, ut pudor omnis abest:</TextUnit>
    <TextUnit id="1362" loc="2.591">Saepe tamen demens stulte fecisse fateris,</TextUnit>
    <TextUnit id="1363" loc="2.592">Teque ferunt artis paenituisse tuae.</TextUnit>
    <TextUnit id="1364" loc="2.593">Hoc vetiti vos este; vetat deprensa Dione</TextUnit>
    <TextUnit id="1365" loc="2.594">Insidias illas, quas tulit ipsa, dare.</TextUnit>
    <TextUnit id="1366" loc="2.595">Nec vos rivali laqueos disponite, nec vos</TextUnit>
    <TextUnit id="1367" loc="2.596">Excipite arcana verba notata manu.</TextUnit>
    <TextUnit id="1368" loc="2.597">Ista viri captent, si iam captanda putabunt,</TextUnit>
    <TextUnit id="1369" loc="2.598">Quos faciet iustos ignis et unda viros.</TextUnit>
    <TextUnit id="1370" loc="2.599">En, iterum testor: nihil hic, nisi lege remissum</TextUnit>
    <TextUnit id="1371" loc="2.600">Luditur: in nostris instita nulla iocis.</TextUnit>
    <TextUnit id="1372" loc="2.601">Quis Cereris ritus ausit vulgare profanis,</TextUnit>
    <TextUnit id="1373" loc="2.602">Magnaque Threcia sacra reperta Samo?</TextUnit>
    <TextUnit id="1374" loc="2.603">Exigua est virtus praestare silentia rebus:</TextUnit>
    <TextUnit id="1375" loc="2.604">At contra gravis est culpa tacenda loqui.</TextUnit>
    <TextUnit id="1376" loc="2.605">O bene, quod frustra captatis arbore pomis</TextUnit>
    <TextUnit id="1377" loc="2.606">Garrulus in media Tantalus aret aqua!</TextUnit>
    <TextUnit id="1378" loc="2.607">Praecipue Cytherea iubet sua sacra taceri:</TextUnit>
    <TextUnit id="1379" loc="2.608">Admoneo, veniat nequis ad illa loquax.</TextUnit>
    <TextUnit id="1380" loc="2.609">Condita si non sunt Veneris mysteria cistis,</TextUnit>
    <TextUnit id="1381" loc="2.610">Nec cava vesanis ictibus aera sonant,</TextUnit>
    <TextUnit id="1382" loc="2.611">At sic inter nos medio versantur in usu,</TextUnit>
    <TextUnit id="1383" loc="2.612">Se tamen inter nos ut latuisse velint.</TextUnit>
    <TextUnit id="1384" loc="2.613">Ipsa Venus pubem, quotiens velamina ponit,</TextUnit>
    <TextUnit id="1385" loc="2.614">Protegitur laeva semireducta manu.</TextUnit>
    <TextUnit id="1386" loc="2.615">In medio passimque coit pecus: hoc quoque viso</TextUnit>
    <TextUnit id="1387" loc="2.616">Avertit vultus nempe puella suos.</TextUnit>
    <TextUnit id="1388" loc="2.617">Conveniunt thalami furtis et ianua nostris,</TextUnit>
    <TextUnit id="1389" loc="2.618">Parsque sub iniecta veste pudenda latet:</TextUnit>
    <TextUnit id="1390" loc="2.619">Et si non tenebras, ad quiddam nubis opacae</TextUnit>
    <TextUnit id="1391" loc="2.620">Quaerimus, atque aliquid luce patente minus.</TextUnit>
    <TextUnit id="1392" loc="2.621">Tum quoque, cum solem nondum prohibebat et imbrem</TextUnit>
    <TextUnit id="1393" loc="2.622">Tegula, sed quercus tecta cibumque dabat,</TextUnit>
    <TextUnit id="1394" loc="2.623">In nemore atque antris, non sub Iove, iuncta voluptas;</TextUnit>
    <TextUnit id="1395" loc="2.624">Tanta rudi populo cura pudoris erat.</TextUnit>
    <TextUnit id="1396" loc="2.625">At nunc nocturnis titulos inponimus actis,</TextUnit>
    <TextUnit id="1397" loc="2.626">Atque emitur magno nil, nisi posse loqui!</TextUnit>
    <TextUnit id="1398" loc="2.627">Scilicet excuties omnes, ubi quaeque, puellas,</TextUnit>
    <TextUnit id="1399" loc="2.628">Cuilibet ut dicas 'haec quoque nostra fuit,'</TextUnit>
    <TextUnit id="1400" loc="2.629">Nec desint, quas tu digitis ostendere possis?</TextUnit>
    <TextUnit id="1401" loc="2.630">Ut quamque adtigeris, fabula turpis erit?</TextUnit>
    <TextUnit id="1402" loc="2.631">Parva queror: fingunt quidam, quae vera negarent,</TextUnit>
    <TextUnit id="1403" loc="2.632">Et nulli non se concubuisse ferunt.</TextUnit>
    <TextUnit id="1404" loc="2.633">Corpora si nequeunt, quae possunt, nomina tangunt,</TextUnit>
    <TextUnit id="1405" loc="2.634">Famaque non tacto corpore crimen habet.</TextUnit>
    <TextUnit id="1406" loc="2.635">I nunc, claude fores, custos odiose puellae,</TextUnit>
    <TextUnit id="1407" loc="2.636">Et centum duris postibus obde seras!</TextUnit>
    <TextUnit id="1408" loc="2.637">Quid tuti superest, cum nominis extat adulter,</TextUnit>
    <TextUnit id="1409" loc="2.638">Et credi quod non contigit esse, cupit?</TextUnit>
    <TextUnit id="1410" loc="2.639">Nos etiam veros parce profitemur amores,</TextUnit>
    <TextUnit id="1411" loc="2.640">Tectaque sunt solida mystica furta fide.</TextUnit>
    <TextUnit id="1412" loc="2.641">Parcite praecipue vitia exprobrare puellis,</TextUnit>
    <TextUnit id="1413" loc="2.642">Utile quae multis dissimulasse fuit.</TextUnit>
    <TextUnit id="1414" loc="2.643">Nec suus Andromedae color est obiectus ab illo,</TextUnit>
    <TextUnit id="1415" loc="2.644">Mobilis in gemino cui pede pinna fuit.</TextUnit>
    <TextUnit id="1416" loc="2.645">Omnibus Andromache visa est spatiosior aequo:</TextUnit>
    <TextUnit id="1417" loc="2.646">Unus, qui modicam diceret, Hector erat.</TextUnit>
    <TextUnit id="1418" loc="2.647">Quod male fers, adsuesce, feres bene; multa vetustus</TextUnit>
    <TextUnit id="1419" loc="2.648">Leniet, incipiens omnia sentit amor.</TextUnit>
    <TextUnit id="1420" loc="2.649">Dum novus in viridi coalescit cortice ramus,</TextUnit>
    <TextUnit id="1421" loc="2.650">Concutiat tenerum quaelibet aura, cadet:</TextUnit>
    <TextUnit id="1422" loc="2.651">Mox eadem ventis, spatio durata, resistet,</TextUnit>
    <TextUnit id="1423" loc="2.652">Firmaque adoptivas arbor habebit opes.</TextUnit>
    <TextUnit id="1424" loc="2.653">Eximit ipsa dies omnes e corpore mendas,</TextUnit>
    <TextUnit id="1425" loc="2.654">Quodque fuit vitium, desinit esse mora.</TextUnit>
    <TextUnit id="1426" loc="2.655">Ferre novae nares taurorum terga recusant:</TextUnit>
    <TextUnit id="1427" loc="2.656">Adsiduo domitas tempore fallit odor.</TextUnit>
    <TextUnit id="1428" loc="2.657">Nominibus mollire licet mala: fusca vocetur,</TextUnit>
    <TextUnit id="1429" loc="2.658">Nigrior Illyrica cui pice sanguis erit:</TextUnit>
    <TextUnit id="1430" loc="2.659">Si straba, sit Veneri similis: si rava, Minervae:</TextUnit>
    <TextUnit id="1431" loc="2.660">Sit gracilis, macie quae male viva sua est;</TextUnit>
    <TextUnit id="1432" loc="2.661">Dic habilem, quaecumque brevis, quae turgida, plenam,</TextUnit>
    <TextUnit id="1433" loc="2.662">Et lateat vitium proximitate boni.</TextUnit>
    <TextUnit id="1434" loc="2.663">Nec quotus annus eat, nec quo sit nata, require,</TextUnit>
    <TextUnit id="1435" loc="2.664">Consule, quae rigidus munera Censor habet:</TextUnit>
    <TextUnit id="1436" loc="2.665">Praecipue si flore caret, meliusque peractum</TextUnit>
    <TextUnit id="1437" loc="2.666">Tempus, et albentes iam legit illa comas.</TextUnit>
    <TextUnit id="1438" loc="2.667">Utilis, o iuvenes, aut haec, aut serior aetas:</TextUnit>
    <TextUnit id="1439" loc="2.668">Iste feret segetes, iste serendus ager.</TextUnit>
    <TextUnit id="1440" loc="2.669">Dum vires annique sinunt, tolerate labores:</TextUnit>
    <TextUnit id="1441" loc="2.670">Iam veniet tacito curva senecta pede.</TextUnit>
    <TextUnit id="1442" loc="2.671">Aut mare remigiis, aut vomere findite terras,</TextUnit>
    <TextUnit id="1443" loc="2.672">Aut fera belligeras addite in arma manus,</TextUnit>
    <TextUnit id="1444" loc="2.673">Aut latus et vires operamque adferte puellis:</TextUnit>
    <TextUnit id="1445" loc="2.674">Hoc quoque militia est, hoc quoque quaerit opes.</TextUnit>
    <TextUnit id="1446" loc="2.675">Adde, quod est illis operum prudentia maior,</TextUnit>
    <TextUnit id="1447" loc="2.676">Solus et artifices qui facit, usus adest:</TextUnit>
    <TextUnit id="1448" loc="2.677">Illae munditiis annorum damna rependunt,</TextUnit>
    <TextUnit id="1449" loc="2.678">Et faciunt cura, ne videantur anus.</TextUnit>
    <TextUnit id="1450" loc="2.679">Utque velis, venerem iungunt per mille figuras:</TextUnit>
    <TextUnit id="1451" loc="2.680">Invenit plures nulla tabella modos.</TextUnit>
    <TextUnit id="1452" loc="2.681">Illis sentitur non inritata voluptas:</TextUnit>
    <TextUnit id="1453" loc="2.682">Quod iuvet, ex aequo femina virque ferant.</TextUnit>
    <TextUnit id="1454" loc="2.683">Odi concubitus, qui non utrumque resolvunt;</TextUnit>
    <TextUnit id="1455" loc="2.684">Hoc est, cur pueri tangar amore minus.</TextUnit>
    <TextUnit id="1456" loc="2.685">Odi quae praebet, quia sit praebere necesse,</TextUnit>
    <TextUnit id="1457" loc="2.686">Siccaque de lana cogitat ipsa sua.</TextUnit>
    <TextUnit id="1458" loc="2.687">Quae datur officio, non est mihi grata voluptas:</TextUnit>
    <TextUnit id="1459" loc="2.688">Officium faciat nulla puella mihi.</TextUnit>
    <TextUnit id="1460" loc="2.689">Me voces audire iuvat sua gaudia fassas,</TextUnit>
    <TextUnit id="1461" loc="2.690">Quaeque morer meme sustineamque rogent.</TextUnit>
    <TextUnit id="1462" loc="2.691">Aspiciam dominae victos amentis ocellos:</TextUnit>
    <TextUnit id="1463" loc="2.692">Langueat, et tangi se vetet illa diu.</TextUnit>
    <TextUnit id="1464" loc="2.693">Haec bona non primae tribuit natura iuventae,</TextUnit>
    <TextUnit id="1465" loc="2.694">Quae cito post septem lustra venire solent.</TextUnit>
    <TextUnit id="1466" loc="2.695">Qui properant, nova musta bibant: mihi fundat avitum</TextUnit>
    <TextUnit id="1467" loc="2.696">Consulibus priscis condita testa merum.</TextUnit>
    <TextUnit id="1468" loc="2.697">Nec platanus, nisi sera, potest obsistere Phoebo,</TextUnit>
    <TextUnit id="1469" loc="2.698">Et laedunt nudos prata novella pedes.</TextUnit>
    <TextUnit id="1470" loc="2.699">Scilicet Hermionen Helenae praeponere posses,</TextUnit>
    <TextUnit id="1471" loc="2.700">Et melior Gorge, quam sua mater, erat?</TextUnit>
    <TextUnit id="1472" loc="2.701">At venerem quicumque voles adtingere seram,</TextUnit>
    <TextUnit id="1473" loc="2.702">Si modo duraris, praemia digna feres.</TextUnit>
    <TextUnit id="1474" loc="2.703">Conscius, ecce, duos accepit lectus amantes:</TextUnit>
    <TextUnit id="1475" loc="2.704">Ad thalami clausas, Musa, resiste fores.</TextUnit>
    <TextUnit id="1476" loc="2.705">Sponte sua sine te celeberrima verba loquentur,</TextUnit>
    <TextUnit id="1477" loc="2.706">Nec manus in lecto laeva iacebit iners.</TextUnit>
    <TextUnit id="1478" loc="2.707">Invenient digiti, quod agant in partibus illis,</TextUnit>
    <TextUnit id="1479" loc="2.708">In quibus occulte spicula tingit Amor.</TextUnit>
    <TextUnit id="1480" loc="2.709">Fecit in Andromache prius hoc fortissimus Hector,</TextUnit>
    <TextUnit id="1481" loc="2.710">Nec solum bellis utilis ille fuit.</TextUnit>
    <TextUnit id="1482" loc="2.711">Fecit et in capta Lyrneside magnus Achilles,</TextUnit>
    <TextUnit id="1483" loc="2.712">Cum premeret mollem lassus ab hoste torum.</TextUnit>
    <TextUnit id="1484" loc="2.713">Illis te manibus tangi, Brise, sinebas,</TextUnit>
    <TextUnit id="1485" loc="2.714">Imbutae Phrygia quae nece semper erant.</TextUnit>
    <TextUnit id="1486" loc="2.715">An fuit hoc ipsum, quod te, lasciva, iuvaret,</TextUnit>
    <TextUnit id="1487" loc="2.716">Ad tua victrices membra venire manus?</TextUnit>
    <TextUnit id="1488" loc="2.717">Crede mihi, non est veneris properanda voluptas,</TextUnit>
    <TextUnit id="1489" loc="2.718">Sed sensim tarda prolicienda mora.</TextUnit>
    <TextUnit id="1490" loc="2.719">Cum loca reppereris, quae tangi femina gaudet,</TextUnit>
    <TextUnit id="1491" loc="2.720">Non obstet, tangas quo minus illa, pudor.</TextUnit>
    <TextUnit id="1492" loc="2.721">Aspicies oculos tremulo fulgore micantes,</TextUnit>
    <TextUnit id="1493" loc="2.722">Ut sol a liquida saepe refulget aqua.</TextUnit>
    <TextUnit id="1494" loc="2.723">Accedent questus, accedet amabile murmur,</TextUnit>
    <TextUnit id="1495" loc="2.724">Et dulces gemitus aptaque verba ioco.</TextUnit>
    <TextUnit id="1496" loc="2.725">Sed neque tu dominam velis maioribus usus</TextUnit>
    <TextUnit id="1497" loc="2.726">Desere, nec cursus anteat illa tuos;</TextUnit>
    <TextUnit id="1498" loc="2.727">Ad metam properate simul: tum plena voluptas,</TextUnit>
    <TextUnit id="1499" loc="2.728">Cum pariter victi femina virque iacent.</TextUnit>
    <TextUnit id="1500" loc="2.729">Hic tibi versandus tenor est, cum libera dantur</TextUnit>
    <TextUnit id="1501" loc="2.730">Otia, furtivum nec timor urget opus.</TextUnit>
    <TextUnit id="1502" loc="2.731">Cum mora non tuta est, totis incumbere remis</TextUnit>
    <TextUnit id="1503" loc="2.732">Utile, et admisso subdere calcar equo.</TextUnit>
    <TextUnit id="1504" loc="2.733">Finis adest operi: palmam date, grata iuventus,</TextUnit>
    <TextUnit id="1505" loc="2.734">Sertaque odoratae myrtea ferte comae.</TextUnit>
    <TextUnit id="1506" loc="2.735">Quantus apud Danaos Podalirius arte medendi,</TextUnit>
    <TextUnit id="1507" loc="2.736">Aeacides dextra, pectore Nestor erat,</TextUnit>
    <TextUnit id="1508" loc="2.737">Quantus erat Calchas extis, Telamonius armis,</TextUnit>
    <TextUnit id="1509" loc="2.738">Automedon curru, tantus amator ego.</TextUnit>
    <TextUnit id="1510" loc="2.739">Me vatem celebrate, viri, mihi dicite laudes,</TextUnit>
    <TextUnit id="1511" loc="2.740">Cantetur toto nomen in orbe meum.</TextUnit>
    <TextUnit id="1512" loc="2.741">Arma dedi vobis: dederat Vulcanus Achilli;</TextUnit>
    <TextUnit id="1513" loc="2.742">Vincite muneribus, vicit ut ille, datis.</TextUnit>
    <TextUnit id="1514" loc="2.743">Sed quicumque meo superarit Amazona ferro,</TextUnit>
    <TextUnit id="1515" loc="2.744">Inscribat spoliis 'Naso magister erat.'</TextUnit>
    <TextUnit id="1516" loc="2.745">Ecce, rogant tenerae, sibi dem praecepta, puellae:</TextUnit>
    <TextUnit id="1517" loc="2.746">Vos eritis chartae proxima cura meae!</TextUnit>
    <TextUnit id="1518" loc="3.1">Arma dedi Danais in Amazonas; arma supersunt,</TextUnit>
    <TextUnit id="1519" loc="3.2">Quae tibi dem et turmae, Penthesilea, tuae.</TextUnit>
    <TextUnit id="1520" loc="3.3">Ite in bella pares; vincant, quibus alma Dione</TextUnit>
    <TextUnit id="1521" loc="3.4">Faverit et toto qui volat orbe puer.</TextUnit>
    <TextUnit id="1522" loc="3.5">Non erat armatis aequum concurrere nudas;</TextUnit>
    <TextUnit id="1523" loc="3.6">Sic etiam vobis vincere turpe, viri.</TextUnit>
    <TextUnit id="1524" loc="3.7">Dixerit e multis aliquis 'quid virus in angues</TextUnit>
    <TextUnit id="1525" loc="3.8">Adicis, et rabidae tradis ovile lupae?'</TextUnit>
    <TextUnit id="1526" loc="3.9">Parcite paucarum diffundere crimen in omnes;</TextUnit>
    <TextUnit id="1527" loc="3.10">Spectetur meritis quaeque puella suis.</TextUnit>
    <TextUnit id="1528" loc="3.11">Si minor Atrides Helenen, Helenesque sororem</TextUnit>
    <TextUnit id="1529" loc="3.12">Quo premat Atrides crimine maior habet,</TextUnit>
    <TextUnit id="1530" loc="3.13">Si scelere Oeclides Talaioniae Eriphylae</TextUnit>
    <TextUnit id="1531" loc="3.14">Vivus et in vivis ad Styga venit equis,</TextUnit>
    <TextUnit id="1532" loc="3.15">Est pia Penelope lustris errante duobus</TextUnit>
    <TextUnit id="1533" loc="3.16">Et totidem lustris bella gerente viro.</TextUnit>
    <TextUnit id="1534" loc="3.17">Respice Phylaciden et quae comes isse marito</TextUnit>
    <TextUnit id="1535" loc="3.18">Fertur et ante annos occubuisse suos.</TextUnit>
    <TextUnit id="1536" loc="3.19">Fata Pheretiadae coniunx Pagasaea redemit:</TextUnit>
    <TextUnit id="1537" loc="3.20">Proque viro est uxor funere lata viri.</TextUnit>
    <TextUnit id="1538" loc="3.21">'Accipe me, Capaneu! cineres miscebimus' inquit</TextUnit>
    <TextUnit id="1539" loc="3.22">Iphias, in medios desiluitque rogos.</TextUnit>
    <TextUnit id="1540" loc="3.23">Ipsa quoque et cultu est et nomine femina Virtus:</TextUnit>
    <TextUnit id="1541" loc="3.24">Non mirum, populo si placet illa suo.</TextUnit>
    <TextUnit id="1542" loc="3.25">Nec tamen hae mentes nostra poscuntur ab arte:</TextUnit>
    <TextUnit id="1543" loc="3.26">Conveniunt cumbae vela minora meae.</TextUnit>
    <TextUnit id="1544" loc="3.27">Nil nisi lascivi per me discuntur amores;</TextUnit>
    <TextUnit id="1545" loc="3.28">Femina praecipiam quo sit amanda modo.</TextUnit>
    <TextUnit id="1546" loc="3.29">Femina nec flammas nec saevos excutit arcus;</TextUnit>
    <TextUnit id="1547" loc="3.30">Parcius haec video tela nocere viris.</TextUnit>
    <TextUnit id="1548" loc="3.31">Saepe viri fallunt: tenerae non saepe puellae,</TextUnit>
    <TextUnit id="1549" loc="3.32">Paucaque, si quaeras, crimina fraudis habent.</TextUnit>
    <TextUnit id="1550" loc="3.33">Phasida iam matrem fallax dimisit Iason:</TextUnit>
    <TextUnit id="1551" loc="3.34">Venit in Aesonios altera nupta sinus.</TextUnit>
    <TextUnit id="1552" loc="3.35">Quantum in te, Theseu, volucres Ariadna marinas</TextUnit>
    <TextUnit id="1553" loc="3.36">Pavit, in ignoto sola relicta loco!</TextUnit>
    <TextUnit id="1554" loc="3.37">Quaere, novem cur una viae dicantur, et audi</TextUnit>
    <TextUnit id="1555" loc="3.38">Depositis silvas Phyllida flesse comis.</TextUnit>
    <TextUnit id="1556" loc="3.39">Et famam pietatis habet, tamen hospes et ensem</TextUnit>
    <TextUnit id="1557" loc="3.40">Praebuit et causam mortis, Elissa, tuae.</TextUnit>
    <TextUnit id="1558" loc="3.41">Quid vos perdiderit, dicam? nescistis amare:</TextUnit>
    <TextUnit id="1559" loc="3.42">Defuit ars vobis; arte perennat amor.</TextUnit>
    <TextUnit id="1560" loc="3.43">Nunc quoque nescirent: sed me Cytherea docere</TextUnit>
    <TextUnit id="1561" loc="3.44">Iussit, et ante oculos constitit ipsa meos.</TextUnit>
    <TextUnit id="1562" loc="3.45">Tum mihi 'Quid miserae' dixit 'meruere puellae?</TextUnit>
    <TextUnit id="1563" loc="3.46">Traditur armatis vulgus inerme viris.</TextUnit>
    <TextUnit id="1564" loc="3.47">Illos artifices gemini fecere libelli:</TextUnit>
    <TextUnit id="1565" loc="3.48">Haec quoque pars monitis erudienda tuis.</TextUnit>
    <TextUnit id="1566" loc="3.49">Probra Therapnaeae qui dixerat ante maritae,</TextUnit>
    <TextUnit id="1567" loc="3.50">Mox cecinit laudes prosperiore lyra.</TextUnit>
    <TextUnit id="1568" loc="3.51">Si bene te novi (cultas ne laede puellas!)</TextUnit>
    <TextUnit id="1569" loc="3.52">Gratia, dum vives, ista petenda tibi est.'</TextUnit>
    <TextUnit id="1570" loc="3.53">Dixit, et e myrto (myrto nam vincta capillos</TextUnit>
    <TextUnit id="1571" loc="3.54">Constiterat) folium granaque pauca dedit;</TextUnit>
    <TextUnit id="1572" loc="3.55">Sensimus acceptis numen quoque: purior aether</TextUnit>
    <TextUnit id="1573" loc="3.56">Fulsit, et e toto pectore cessit onus.</TextUnit>
    <TextUnit id="1574" loc="3.57">Dum facit ingenium, petite hinc praecepta, puellae,</TextUnit>
    <TextUnit id="1575" loc="3.58">Quas pudor et leges et sua iura sinunt.</TextUnit>
    <TextUnit id="1576" loc="3.59">Venturae memores iam nunc estote senectae:</TextUnit>
    <TextUnit id="1577" loc="3.60">Sic nullum vobis tempus abibit iners.</TextUnit>
    <TextUnit id="1578" loc="3.61">Dum licet, et vernos etiamnum educitis annos,</TextUnit>
    <TextUnit id="1579" loc="3.62">Ludite: eunt anni more fluentis aquae;</TextUnit>
    <TextUnit id="1580" loc="3.63">Nec quae praeteriit, iterum revocabitur unda,</TextUnit>
    <TextUnit id="1581" loc="3.64">Nec quae praeteriit, hora redire potest.</TextUnit>
    <TextUnit id="1582" loc="3.65">Utendum est aetate: cito pede labitur aetas,</TextUnit>
    <TextUnit id="1583" loc="3.66">Nec bona tam sequitur, quam bona prima fuit.</TextUnit>
    <TextUnit id="1584" loc="3.67">Hos ego, qui canent, frutices violaria vidi:</TextUnit>
    <TextUnit id="1585" loc="3.68">Hac mihi de spina grata corona data est.</TextUnit>
    <TextUnit id="1586" loc="3.69">Tempus erit, quo tu, quae nunc excludis amantes,</TextUnit>
    <TextUnit id="1587" loc="3.70">Frigida deserta nocte iacebis anus,</TextUnit>
    <TextUnit id="1588" loc="3.71">Nec tua frangetur nocturna ianua rixa,</TextUnit>
    <TextUnit id="1589" loc="3.72">Sparsa nec invenies limina mane rosa.</TextUnit>
    <TextUnit id="1590" loc="3.73">Quam cito (me miserum!) laxantur corpora rugis,</TextUnit>
    <TextUnit id="1591" loc="3.74">Et perit in nitido qui fuit ore color.</TextUnit>
    <TextUnit id="1592" loc="3.75">Quasque fuisse tibi canas a virgine iuras,</TextUnit>
    <TextUnit id="1593" loc="3.76">Spargentur subito per caput omne comae.</TextUnit>
    <TextUnit id="1594" loc="3.77">Anguibus exuitur tenui cum pelle vetustas,</TextUnit>
    <TextUnit id="1595" loc="3.78">Nec faciunt cervos cornua iacta senes:</TextUnit>
    <TextUnit id="1596" loc="3.79">Nostra sine auxilio fugiunt bona; carpite florem,</TextUnit>
    <TextUnit id="1597" loc="3.80">Qui, nisi carptus erit, turpiter ipse cadet.</TextUnit>
    <TextUnit id="1598" loc="3.81">Adde, quod et partus faciunt breviora iuventae</TextUnit>
    <TextUnit id="1599" loc="3.82">Tempora: continua messe senescit ager.</TextUnit>
    <TextUnit id="1600" loc="3.83">Latmius Endymion non est tibi, Luna, rubori,</TextUnit>
    <TextUnit id="1601" loc="3.84">Nec Cephalus roseae praeda pudenda deae.</TextUnit>
    <TextUnit id="1602" loc="3.85">Ut Veneri, quem luget adhuc, donetur Adonis:</TextUnit>
    <TextUnit id="1603" loc="3.86">Unde habet Aenean Harmoniamque suos?</TextUnit>
    <TextUnit id="1604" loc="3.87">Ite per exemplum, genus o mortale, dearum,</TextUnit>
    <TextUnit id="1605" loc="3.88">Gaudia nec cupidis vestra negate viris.</TextUnit>
    <TextUnit id="1606" loc="3.89">Ut iam decipiant, quid perditis? omnia constant;</TextUnit>
    <TextUnit id="1607" loc="3.90">Mille licet sumant, deperit inde nihil.</TextUnit>
    <TextUnit id="1608" loc="3.91">Conteritur ferrum, silices tenuantur ab usu:</TextUnit>
    <TextUnit id="1609" loc="3.92">Sufficit et damni pars caret illa metu.</TextUnit>
    <TextUnit id="1610" loc="3.93">Quis vetet adposito lumen de lumine sumi?</TextUnit>
    <TextUnit id="1611" loc="3.94">Quisve cavo vastas in mare servet aquas?</TextUnit>
    <TextUnit id="1612" loc="3.95">Et tamen ulla viro mulier 'non expedit' inquit?</TextUnit>
    <TextUnit id="1613" loc="3.96">Quid, nisi quam sumes, dic mihi, perdis aquam?</TextUnit>
    <TextUnit id="1614" loc="3.97">Nec vos prostituit mea vox, sed vana timere</TextUnit>
    <TextUnit id="1615" loc="3.98">Damna vetat: damnis munera vestra carent.</TextUnit>
    <TextUnit id="1616" loc="3.99">Sed me flaminibus venti maioris iturum,</TextUnit>
    <TextUnit id="1617" loc="3.100">Dum sumus in portu, provehat aura levis.</TextUnit>
    <TextUnit id="1618" loc="3.101">Ordior a cultu; cultis bene Liber ab uvis</TextUnit>
    <TextUnit id="1619" loc="3.102">Provenit, et culto stat seges alta solo.</TextUnit>
    <TextUnit id="1620" loc="3.103">Forma dei munus: forma quota quaeque superbit?</TextUnit>
    <TextUnit id="1621" loc="3.104">Pars vestrum tali munere magna caret.</TextUnit>
    <TextUnit id="1622" loc="3.105">Cura dabit faciem; facies neglecta peribit,</TextUnit>
    <TextUnit id="1623" loc="3.106">Idaliae similis sit licet illa deae.</TextUnit>
    <TextUnit id="1624" loc="3.107">Corpora si veteres non sic coluere puellae,</TextUnit>
    <TextUnit id="1625" loc="3.108">Nec veteres cultos sic habuere viros;</TextUnit>
    <TextUnit id="1626" loc="3.109">Si fuit Andromache tunicas induta valentes,</TextUnit>
    <TextUnit id="1627" loc="3.110">Quid mirum? duri militis uxor erat.</TextUnit>
    <TextUnit id="1628" loc="3.111">Scilicet Aiaci coniunx ornata venires,</TextUnit>
    <TextUnit id="1629" loc="3.112">Cui tegumen septem terga fuere boum?</TextUnit>
    <TextUnit id="1630" loc="3.113">Simplicitas rudis ante fuit: nunc aurea Roma est,</TextUnit>
    <TextUnit id="1631" loc="3.114">Et domiti magnas possidet orbis opes.</TextUnit>
    <TextUnit id="1632" loc="3.115">Aspice quae nunc sunt Capitolia, quaeque fuerunt:</TextUnit>
    <TextUnit id="1633" loc="3.116">Alterius dices illa fuisse Iovis.</TextUnit>
    <TextUnit id="1634" loc="3.117">Curia, concilio quae nunc dignissima tanto,</TextUnit>
    <TextUnit id="1635" loc="3.118">De stipula Tatio regna tenente fuit.</TextUnit>
    <TextUnit id="1636" loc="3.119">Quae nunc sub Phoebo ducibusque Palatia fulgent,</TextUnit>
    <TextUnit id="1637" loc="3.120">Quid nisi araturis pascua bubus erant?</TextUnit>
    <TextUnit id="1638" loc="3.121">Prisca iuvent alios: ego me nunc denique natum</TextUnit>
    <TextUnit id="1639" loc="3.122">Gratulor: haec aetas moribus apta meis.</TextUnit>
    <TextUnit id="1640" loc="3.123">Non quia nunc terrae lentum subducitur aurum,</TextUnit>
    <TextUnit id="1641" loc="3.124">Lectaque diverso litore concha venit:</TextUnit>
    <TextUnit id="1642" loc="3.125">Nec quia decrescunt effosso marmore montes,</TextUnit>
    <TextUnit id="1643" loc="3.126">Nec quia caeruleae mole fugantur aquae:</TextUnit>
    <TextUnit id="1644" loc="3.127">Sed quia cultus adest, nec nostros mansit in annos</TextUnit>
    <TextUnit id="1645" loc="3.128">Rusticitas, priscis illa superstes avis.</TextUnit>
    <TextUnit id="1646" loc="3.129">Vos quoque nec caris aures onerate lapillis,</TextUnit>
    <TextUnit id="1647" loc="3.130">Quos legit in viridi decolor Indus aqua,</TextUnit>
    <TextUnit id="1648" loc="3.131">Nec prodite graves insuto vestibus auro,</TextUnit>
    <TextUnit id="1649" loc="3.132">Per quas nos petitis, saepe fugatis, opes.</TextUnit>
    <TextUnit id="1650" loc="3.133">Munditiis capimur: non sint sine lege capilli:</TextUnit>
    <TextUnit id="1651" loc="3.134">Admotae formam dantque negantque manus.</TextUnit>
    <TextUnit id="1652" loc="3.135">Nec genus ornatus unum est: quod quamque decebit</TextUnit>
    <TextUnit id="1653" loc="3.136">Eligat, et speculum consulate ante suum.</TextUnit>
    <TextUnit id="1654" loc="3.137">Longa probat facies capitis discrimina puri:</TextUnit>
    <TextUnit id="1655" loc="3.138">Sic erat ornatis Laodamia comis.</TextUnit>
    <TextUnit id="1656" loc="3.139">Exiguum summa nodum sibi fronte relinqui,</TextUnit>
    <TextUnit id="1657" loc="3.140">Ut pateant aures, ora rotunda volunt.</TextUnit>
    <TextUnit id="1658" loc="3.141">Alterius crines umero iactentur utroque:</TextUnit>
    <TextUnit id="1659" loc="3.142">Talis es adsumpta, Phoebe canore, lyra.</TextUnit>
    <TextUnit id="1660" loc="3.143">Altera succinctae religetur more Dianae,</TextUnit>
    <TextUnit id="1661" loc="3.144">Ut solet, attonitas cum petit illa feras.</TextUnit>
    <TextUnit id="1662" loc="3.145">Huic decet inflatos laxe iacuisse capillos:</TextUnit>
    <TextUnit id="1663" loc="3.146">Illa sit adstrictis impedienda comis;</TextUnit>
    <TextUnit id="1664" loc="3.147">Hanc placet ornari testudine Cyllenea:</TextUnit>
    <TextUnit id="1665" loc="3.148">Sustineat similes fluctibus illa sinus.</TextUnit>
    <TextUnit id="1666" loc="3.149">Sed neque ramosa numerabis in ilice glandes,</TextUnit>
    <TextUnit id="1667" loc="3.150">Nec quot apes Hyblae, nec quot in Alpe ferae,</TextUnit>
    <TextUnit id="1668" loc="3.151">Nec mihi tot positus numero conprendere fas est:</TextUnit>
    <TextUnit id="1669" loc="3.152">Adicit ornatus proxima quaeque dies.</TextUnit>
    <TextUnit id="1670" loc="3.153">Et neglecta decet multas coma; saepe iacere</TextUnit>
    <TextUnit id="1671" loc="3.154">Hesternam credas; illa repexa modo est.</TextUnit>
    <TextUnit id="1672" loc="3.155">Ars casum simulat; sic capta vidit ut urbe</TextUnit>
    <TextUnit id="1673" loc="3.156">Alcides Iolen, 'hanc ego' dixit 'amo.'</TextUnit>
    <TextUnit id="1674" loc="3.157">Talem te Bacchus Satyris clamantibus euhoe</TextUnit>
    <TextUnit id="1675" loc="3.158">Sustulit in currus, Cnosi relicta, suos.</TextUnit>
    <TextUnit id="1676" loc="3.159">O quantum indulget vestro natura decori,</TextUnit>
    <TextUnit id="1677" loc="3.160">Quarum sunt multis damna pianda modis!</TextUnit>
    <TextUnit id="1678" loc="3.161">Nos male detegimur, raptique aetate capilli,</TextUnit>
    <TextUnit id="1679" loc="3.162">Ut Borea frondes excutiente, cadunt.</TextUnit>
    <TextUnit id="1680" loc="3.163">Femina canitiem Germanis inficit herbis,</TextUnit>
    <TextUnit id="1681" loc="3.164">Et melior vero quaeritur arte color:</TextUnit>
    <TextUnit id="1682" loc="3.165">Femina procedit densissima crinibus emptis,</TextUnit>
    <TextUnit id="1683" loc="3.166">Proque suis alios efficit aere suos.</TextUnit>
    <TextUnit id="1684" loc="3.167">Nec rubor est emisse; palam venire videmus</TextUnit>
    <TextUnit id="1685" loc="3.168">Herculis ante oculos virgineumque chorum.</TextUnit>
    <TextUnit id="1686" loc="3.169">Quid de veste loquar? Nec vos, segmenta, requiro</TextUnit>
    <TextUnit id="1687" loc="3.170">Nec te, quae Tyrio murice, lana, rubes.</TextUnit>
    <TextUnit id="1688" loc="3.171">Cum tot prodierint pretio leviore colores,</TextUnit>
    <TextUnit id="1689" loc="3.172">Quis furor est census corpore ferre suos!</TextUnit>
    <TextUnit id="1690" loc="3.173">Aris, ecce, color, tum cum sine nubibus ar,</TextUnit>
    <TextUnit id="1691" loc="3.174">Nec tepidus pluvias concitat auster aquas:</TextUnit>
    <TextUnit id="1692" loc="3.175">Ecce, tibi similis, quae quondam Phrixon et Hellen</TextUnit>
    <TextUnit id="1693" loc="3.176">Diceris Inois eripuisse dolis;</TextUnit>
    <TextUnit id="1694" loc="3.177">Hic undas imitatur, habet quoque nomen ab undis:</TextUnit>
    <TextUnit id="1695" loc="3.178">Crediderim nymphas hac ego veste tegi.</TextUnit>
    <TextUnit id="1696" loc="3.179">Ille crocum simulat: croceo velatur amictu,</TextUnit>
    <TextUnit id="1697" loc="3.180">Roscida luciferos cum dea iungit equos:</TextUnit>
    <TextUnit id="1698" loc="3.181">Hic Paphias myrtos, hic purpureas amethystos,</TextUnit>
    <TextUnit id="1699" loc="3.182">Albentesve rosas, Threciamve gruem;</TextUnit>
    <TextUnit id="1700" loc="3.183">Nec glandes, Amarylli, tuae, nec amygdala desunt;</TextUnit>
    <TextUnit id="1701" loc="3.184">Et sua velleribus nomina cera dedit.</TextUnit>
    <TextUnit id="1702" loc="3.185">Quot nova terra parit flores, cum vere tepenti</TextUnit>
    <TextUnit id="1703" loc="3.186">Vitis agit gemmas pigraque fugit hiemps,</TextUnit>
    <TextUnit id="1704" loc="3.187">Lana tot aut plures sucos bibit; elige certos:</TextUnit>
    <TextUnit id="1705" loc="3.188">Nam non conveniens omnibus omnis erit.</TextUnit>
    <TextUnit id="1706" loc="3.189">Pulla decent niveas: Briseda pulla decebant:</TextUnit>
    <TextUnit id="1707" loc="3.190">Cum rapta est, pulla tum quoque veste fuit.</TextUnit>
    <TextUnit id="1708" loc="3.191">Alba decent fuscas: albis, Cephe, placebas:</TextUnit>
    <TextUnit id="1709" loc="3.192">Sic tibi vestitae pressa Seriphos erat.</TextUnit>
    <TextUnit id="1710" loc="3.193">Quam paene admonui, ne trux caper iret in alas,</TextUnit>
    <TextUnit id="1711" loc="3.194">Neve forent duris aspera crura pilis!</TextUnit>
    <TextUnit id="1712" loc="3.195">Sed non Caucasea doceo de rupe puellas,</TextUnit>
    <TextUnit id="1713" loc="3.196">Quaeque bibant undas, Myse Caice, tuas.</TextUnit>
    <TextUnit id="1714" loc="3.197">Quid si praecipiam ne fuscet inertia dentes,</TextUnit>
    <TextUnit id="1715" loc="3.198">Oraque suscepta mane laventur aqua?</TextUnit>
    <TextUnit id="1716" loc="3.199">Scitis et inducta candorem quaerere creta:</TextUnit>
    <TextUnit id="1717" loc="3.200">Sanguine quae vero non rubet, arte rubet.</TextUnit>
    <TextUnit id="1718" loc="3.201">Arte supercilii confinia nuda repletis,</TextUnit>
    <TextUnit id="1719" loc="3.202">Parvaque sinceras velat aluta genas.</TextUnit>
    <TextUnit id="1720" loc="3.203">Nec pudor est oculos tenui signare favilla,</TextUnit>
    <TextUnit id="1721" loc="3.204">Vel prope te nato, lucide Cydne, croco.</TextUnit>
    <TextUnit id="1722" loc="3.205">Est mihi, quo dixi vestrae medicamina formae,</TextUnit>
    <TextUnit id="1723" loc="3.206">Parvus, sed cura grande, libellus, opus;</TextUnit>
    <TextUnit id="1724" loc="3.207">Hinc quoque praesidium laesae petitote figurae;</TextUnit>
    <TextUnit id="1725" loc="3.208">Non est pro vestris ars mea rebus iners.</TextUnit>
    <TextUnit id="1726" loc="3.209">Non tamen expositas mensa deprendat amator</TextUnit>
    <TextUnit id="1727" loc="3.210">Pyxidas: ars faciem dissimulata iuvat.</TextUnit>
    <TextUnit id="1728" loc="3.211">Quem non offendat toto faex inlita vultu,</TextUnit>
    <TextUnit id="1729" loc="3.212">Cum fluit in tepidos pondere lapsa sinus?</TextUnit>
    <TextUnit id="1730" loc="3.213">Oesypa quid redolent? quamvis mittatur Athenis</TextUnit>
    <TextUnit id="1731" loc="3.214">Demptus ab inmundo vellere sucus ovis.</TextUnit>
    <TextUnit id="1732" loc="3.215">Nec coram mixtas cervae sumpsisse medullas,</TextUnit>
    <TextUnit id="1733" loc="3.216">Nec coram dentes defricuisse probem;</TextUnit>
    <TextUnit id="1734" loc="3.217">Ista dabunt formam, sed erunt deformia visu:</TextUnit>
    <TextUnit id="1735" loc="3.218">Multaque, dum fiunt, turpia, facta placent;</TextUnit>
    <TextUnit id="1736" loc="3.219">Quae nunc nomen habent operosi signa Myronis</TextUnit>
    <TextUnit id="1737" loc="3.220">Pondus iners quondam duraque massa fuit;</TextUnit>
    <TextUnit id="1738" loc="3.221">Anulus ut fiat, primo conliditur aurum;</TextUnit>
    <TextUnit id="1739" loc="3.222">Quas geritis vestis, sordida lana fuit;</TextUnit>
    <TextUnit id="1740" loc="3.223">Cum fieret, lapis asper erat: nunc, nobile signum,</TextUnit>
    <TextUnit id="1741" loc="3.224">Nuda Venus madidas exprimit imbre comas.</TextUnit>
    <TextUnit id="1742" loc="3.225">Tu quoque dum coleris, nos te dormire putemus;</TextUnit>
    <TextUnit id="1743" loc="3.226">Aptius a summa conspiciere manu.</TextUnit>
    <TextUnit id="1744" loc="3.227">Cur mihi nota tuo causa est candoris in ore?</TextUnit>
    <TextUnit id="1745" loc="3.228">Claude forem thalami! quid rude prodis opus?</TextUnit>
    <TextUnit id="1746" loc="3.229">Multa viros nescire decet; pars maxima rerum</TextUnit>
    <TextUnit id="1747" loc="3.230">Offendat, si non interiora tegas.</TextUnit>
    <TextUnit id="1748" loc="3.231">Aurea quae splendent ornato signa theatro,</TextUnit>
    <TextUnit id="1749" loc="3.232">Inspice, contemnes: brattea ligna tegit;</TextUnit>
    <TextUnit id="1750" loc="3.233">Sed neque ad illa licet populo, nisi facta, venire,</TextUnit>
    <TextUnit id="1751" loc="3.234">Nec nisi summotis forma paranda viris.</TextUnit>
    <TextUnit id="1752" loc="3.235">At non pectendos coram praebere capillos,</TextUnit>
    <TextUnit id="1753" loc="3.236">Ut iaceant fusi per tua terga, veto.</TextUnit>
    <TextUnit id="1754" loc="3.237">Illo praecipue ne sis morosa caveto</TextUnit>
    <TextUnit id="1755" loc="3.238">Tempore, nec lapsas saepe resolve comas.</TextUnit>
    <TextUnit id="1756" loc="3.239">Tuta sit ornatrix; odi, quae sauciat ora</TextUnit>
    <TextUnit id="1757" loc="3.240">Unguibus et rapta brachia figit acu.</TextUnit>
    <TextUnit id="1758" loc="3.241">Devovet, ut tangit, dominae caput illa, simulque</TextUnit>
    <TextUnit id="1759" loc="3.242">Plorat in invisas sanguinolenta comas.</TextUnit>
    <TextUnit id="1760" loc="3.243">Quae male crinita est, custodem in limine ponat,</TextUnit>
    <TextUnit id="1761" loc="3.244">Orneturve Bonae semper in aede deae.</TextUnit>
    <TextUnit id="1762" loc="3.245">Dictus eram subito cuidam venisse puellae:</TextUnit>
    <TextUnit id="1763" loc="3.246">Turbida perversas induit illa comas.</TextUnit>
    <TextUnit id="1764" loc="3.247">Hostibus eveniat tam foedi causa pudoris,</TextUnit>
    <TextUnit id="1765" loc="3.248">Inque nurus Parthas dedecus illud eat.</TextUnit>
    <TextUnit id="1766" loc="3.249">Turpe pecus mutilum, turpis sine gramine campus,</TextUnit>
    <TextUnit id="1767" loc="3.250">Et sine fronde frutex, et sine crine caput.</TextUnit>
    <TextUnit id="1768" loc="3.251">Non mihi venistis, Semele Ledeve, docendae,</TextUnit>
    <TextUnit id="1769" loc="3.252">Perque fretum falso, Sidoni, vecta bove,</TextUnit>
    <TextUnit id="1770" loc="3.253">Aut Helene, quam non stulte, Menela, reposcis,</TextUnit>
    <TextUnit id="1771" loc="3.254">Tu quoque non stulte, Troice raptor, habes;</TextUnit>
    <TextUnit id="1772" loc="3.255">Turba docenda venit, pulchrae turpesque puellae:</TextUnit>
    <TextUnit id="1773" loc="3.256">Pluraque sunt semper deteriora bonis.</TextUnit>
    <TextUnit id="1774" loc="3.257">Formosae non artis opem praeceptaque quaerunt:</TextUnit>
    <TextUnit id="1775" loc="3.258">Est illis sua dos, forma sine arte potens;</TextUnit>
    <TextUnit id="1776" loc="3.259">Cum mare compositum est, securus navita cessat:</TextUnit>
    <TextUnit id="1777" loc="3.260">Cum tumet, auxiliis adsidet ille suis.</TextUnit>
    <TextUnit id="1778" loc="3.261">Rara tamen mendo facies caret: occule mendas,</TextUnit>
    <TextUnit id="1779" loc="3.262">Quaque potes vitium corporis abde tui.</TextUnit>
    <TextUnit id="1780" loc="3.263">Si brevis es, sedeas, ne stans videare sedere:</TextUnit>
    <TextUnit id="1781" loc="3.264">Inque tuo iaceas quantulacumque toro;</TextUnit>
    <TextUnit id="1782" loc="3.265">Hic quoque, ne possit fieri mensura cubantis,</TextUnit>
    <TextUnit id="1783" loc="3.266">Iniecta lateant fac tibi veste pedes.</TextUnit>
    <TextUnit id="1784" loc="3.267">Quae nimium gracilis, pleno velamina filo</TextUnit>
    <TextUnit id="1785" loc="3.268">Sumat, et ex umeris laxus amictus eat.</TextUnit>
    <TextUnit id="1786" loc="3.269">Pallida purpureis spargat sua corpora virgis,</TextUnit>
    <TextUnit id="1787" loc="3.270">Nigrior ad Pharii confuge piscis opem.</TextUnit>
    <TextUnit id="1788" loc="3.271">Pes malus in nivea semper celetur aluta:</TextUnit>
    <TextUnit id="1789" loc="3.272">Arida nec vinclis crura resolve suis.</TextUnit>
    <TextUnit id="1790" loc="3.273">Conveniunt tenues scapulis analemptrides altis:</TextUnit>
    <TextUnit id="1791" loc="3.274">Angustum circa fascia pectus eat.</TextUnit>
    <TextUnit id="1792" loc="3.275">Exiguo signet gestu, quodcumque loquetur,</TextUnit>
    <TextUnit id="1793" loc="3.276">Cui digiti pingues et scaber unguis erit.</TextUnit>
    <TextUnit id="1794" loc="3.277">Cui gravis oris odor numquam ieiuna loquatur,</TextUnit>
    <TextUnit id="1795" loc="3.278">Et semper spatio distet ab ore viri.</TextUnit>
    <TextUnit id="1796" loc="3.279">Si niger aut ingens aut non erit ordine natus</TextUnit>
    <TextUnit id="1797" loc="3.280">Dens tibi, ridendo maxima damna feres.</TextUnit>
    <TextUnit id="1798" loc="3.281">Quis credat? discunt etiam ridere puellae,</TextUnit>
    <TextUnit id="1799" loc="3.282">Quaeritur aque illis hac quoque parte decor.</TextUnit>
    <TextUnit id="1800" loc="3.283">Sint modici rictus, parvaeque utrimque lacunae,</TextUnit>
    <TextUnit id="1801" loc="3.284">Et summos dentes ima labella tegant.</TextUnit>
    <TextUnit id="1802" loc="3.285">Nec sua perpetuo contendant ilia risu,</TextUnit>
    <TextUnit id="1803" loc="3.286">Sed leve nescio quid femineumque sonent.</TextUnit>
    <TextUnit id="1804" loc="3.287">Est, quae perverso distorqueat ora cachinno:</TextUnit>
    <TextUnit id="1805" loc="3.288">Risu concussa est altera, flere putes.</TextUnit>
    <TextUnit id="1806" loc="3.289">Illa sonat raucum quiddam atque inamabile ridet,</TextUnit>
    <TextUnit id="1807" loc="3.290">Ut rudit a scabra turpis asella mola.</TextUnit>
    <TextUnit id="1808" loc="3.291">Quo non ars penetrat? discunt lacrimare decenter,</TextUnit>
    <TextUnit id="1809" loc="3.292">Quoque volunt plorant tempore, quoque modo.</TextUnit>
    <TextUnit id="1810" loc="3.293">Quid, cum legitima fraudatur littera voce,</TextUnit>
    <TextUnit id="1811" loc="3.294">Blaesaque fit iusso lingua coacta sono?</TextUnit>
    <TextUnit id="1812" loc="3.295">In vitio decor est: quaerunt male reddere verba;</TextUnit>
    <TextUnit id="1813" loc="3.296">Discunt posse minus, quam potuere, loqui.</TextUnit>
    <TextUnit id="1814" loc="3.297">Omnibus his, quoniam prosunt, inpendite curam:</TextUnit>
    <TextUnit id="1815" loc="3.298">Discite femineo corpora ferre gradu.</TextUnit>
    <TextUnit id="1816" loc="3.299">Est et in incessu pars non temnenda decoris:</TextUnit>
    <TextUnit id="1817" loc="3.300">Allicit ignotos ille fugatque viros.</TextUnit>
    <TextUnit id="1818" loc="3.301">Haec movet arte latus, tunicisque fluentibus auras</TextUnit>
    <TextUnit id="1819" loc="3.302">Accipit, expensos fertque superba pedes:</TextUnit>
    <TextUnit id="1820" loc="3.303">Illa velut coniunx Umbri rubicunda mariti</TextUnit>
    <TextUnit id="1821" loc="3.304">Ambulat, ingentes varica fertque gradus.</TextUnit>
    <TextUnit id="1822" loc="3.305">Sed sit, ut in multis, modus hic quoque: rusticus alter</TextUnit>
    <TextUnit id="1823" loc="3.306">Motus, concesso mollior alter erit.</TextUnit>
    <TextUnit id="1824" loc="3.307">Pars umeri tamen ima tui, pars summa lacerti</TextUnit>
    <TextUnit id="1825" loc="3.308">Nuda sit, a laeva conspicienda manu.</TextUnit>
    <TextUnit id="1826" loc="3.309">Hoc vos praecipue, niveae, decet: hoc ubi vidi,</TextUnit>
    <TextUnit id="1827" loc="3.310">Oscula ferre umero, qua patet usque, libet.</TextUnit>
    <TextUnit id="1828" loc="3.311">Monstra maris Sirenes erant, quae voce canora</TextUnit>
    <TextUnit id="1829" loc="3.312">Quamlibet admissas detinuere rates.</TextUnit>
    <TextUnit id="1830" loc="3.313">His sua Sisyphides auditis paene resolvit</TextUnit>
    <TextUnit id="1831" loc="3.314">Corpora, nam sociis inlita cera fuit.</TextUnit>
    <TextUnit id="1832" loc="3.315">Res est blanda canor: discant cantare puellae:</TextUnit>
    <TextUnit id="1833" loc="3.316">Pro facie multis vox sua lena fuit.</TextUnit>
    <TextUnit id="1834" loc="3.317">Et modo marmoreis referant audita theatris,</TextUnit>
    <TextUnit id="1835" loc="3.318">Et modo Niliacis carmina lusa modis.</TextUnit>
    <TextUnit id="1836" loc="3.319">Nec plectrum dextra, citharam tenuisse sinistra</TextUnit>
    <TextUnit id="1837" loc="3.320">Nesciat arbitrio femina docta meo.</TextUnit>
    <TextUnit id="1838" loc="3.321">Saxa ferasque lyra movit Rhodopeus Orpheus,</TextUnit>
    <TextUnit id="1839" loc="3.322">Tartareosque lacus tergeminumque canem.</TextUnit>
    <TextUnit id="1840" loc="3.323">Saxa tuo cantu, vindex iustissime matris,</TextUnit>
    <TextUnit id="1841" loc="3.324">Fecerunt muros officiosa novos.</TextUnit>
    <TextUnit id="1842" loc="3.325">Quamvis mutus erat, voci favisse putatur</TextUnit>
    <TextUnit id="1843" loc="3.326">Piscis, Arioniae fabula nota lyrae.</TextUnit>
    <TextUnit id="1844" loc="3.327">Disce etiam duplici genialia nablia palma</TextUnit>
    <TextUnit id="1845" loc="3.328">Verrere: conveniunt dulcibus illa iocis.</TextUnit>
    <TextUnit id="1846" loc="3.329">Sit tibi Callimachi, sit Coi nota poetae,</TextUnit>
    <TextUnit id="1847" loc="3.330">Sit quoque vinosi Tea Musa senis;</TextUnit>
    <TextUnit id="1848" loc="3.331">Nota sit et Sappho (quid enim lascivius illa?),</TextUnit>
    <TextUnit id="1849" loc="3.332">Cuive pater vafri luditur arte Getae.</TextUnit>
    <TextUnit id="1850" loc="3.333">Et teneri possis carmen legisse Properti,</TextUnit>
    <TextUnit id="1851" loc="3.334">Sive aliquid Galli, sive, Tibulle, tuum:</TextUnit>
    <TextUnit id="1852" loc="3.335">Dictaque Varroni fulvis insignia villis</TextUnit>
    <TextUnit id="1853" loc="3.336">Vellera, germanae, Phrixe, querenda tuae:</TextUnit>
    <TextUnit id="1854" loc="3.337">Et profugum Aenean, altae primordia Romae,</TextUnit>
    <TextUnit id="1855" loc="3.338">Quo nullum Latio clarius extat opus.</TextUnit>
    <TextUnit id="1856" loc="3.339">Forsitan et nostrum nomen miscebitur istis,</TextUnit>
    <TextUnit id="1857" loc="3.340">Nec mea Lethaeis scripta dabuntur aquis:</TextUnit>
    <TextUnit id="1858" loc="3.341">Atque aliquis dicet 'nostri lege culta magistri</TextUnit>
    <TextUnit id="1859" loc="3.342">Carmina, quis partes instruit ille duas:</TextUnit>
    <TextUnit id="1860" loc="3.343">Deve tribus libris, titulus quos signat Amorum,</TextUnit>
    <TextUnit id="1861" loc="3.344">Elige, quod docili molliter ore legas:</TextUnit>
    <TextUnit id="1862" loc="3.345">Vel tibi composita cantetur Epistola voce:</TextUnit>
    <TextUnit id="1863" loc="3.346">Ignotum hoc aliis ille novavit opus.'</TextUnit>
    <TextUnit id="1864" loc="3.347">O ita, Phoebe, velis! ita vos, pia numina vatum,</TextUnit>
    <TextUnit id="1865" loc="3.348">Insignis cornu Bacche, novemque deae!</TextUnit>
    <TextUnit id="1866" loc="3.349">Quis dubitet, quin scire velim saltare puellam,</TextUnit>
    <TextUnit id="1867" loc="3.350">Ut moveat posito brachia iussa mero?</TextUnit>
    <TextUnit id="1868" loc="3.351">Artifices lateris, scenae spectacula, amantur:</TextUnit>
    <TextUnit id="1869" loc="3.352">Tantum mobilitas illa decoris habet.</TextUnit>
    <TextUnit id="1870" loc="3.353">Parva monere pudet, talorum dicere iactus</TextUnit>
    <TextUnit id="1871" loc="3.354">Ut sciat, et vires, tessera missa, tuas:</TextUnit>
    <TextUnit id="1872" loc="3.355">Et modo tres iactet numeros, modo cogitet, apte</TextUnit>
    <TextUnit id="1873" loc="3.356">Quam subeat partem callida, quamque vocet.</TextUnit>
    <TextUnit id="1874" loc="3.357">Cautaque non stulte latronum proelia ludat,</TextUnit>
    <TextUnit id="1875" loc="3.358">Unus cum gemino calculus hoste perit,</TextUnit>
    <TextUnit id="1876" loc="3.359">Bellatorque sua prensus sine compare bellat,</TextUnit>
    <TextUnit id="1877" loc="3.360">Aemulus et coeptum saepe recurrit iter.</TextUnit>
    <TextUnit id="1878" loc="3.361">Reticuloque pilae leves fundantur aperto,</TextUnit>
    <TextUnit id="1879" loc="3.362">Nec, nisi quam tolles, ulla movenda pila est.</TextUnit>
    <TextUnit id="1880" loc="3.363">Est genus, in totidem tenui ratione redactum</TextUnit>
    <TextUnit id="1881" loc="3.364">Scriptula, quot menses lubricus annus habet:</TextUnit>
    <TextUnit id="1882" loc="3.365">Parva tabella capit ternos utrimque lapillos,</TextUnit>
    <TextUnit id="1883" loc="3.366">In qua vicisse est continuasse suos.</TextUnit>
    <TextUnit id="1884" loc="3.367">Mille facesse iocos; turpe est nescire puellam</TextUnit>
    <TextUnit id="1885" loc="3.368">Ludere: ludendo saepe paratur amor.</TextUnit>
    <TextUnit id="1886" loc="3.369">Sed minimus labor est sapienter iactibus uti:</TextUnit>
    <TextUnit id="1887" loc="3.370">Maius opus mores composuisse suos.</TextUnit>
    <TextUnit id="1888" loc="3.371">Tum sumus incauti, studioque aperimur in ipso,</TextUnit>
    <TextUnit id="1889" loc="3.372">Nudaque per lusus pectora nostra patent;</TextUnit>
    <TextUnit id="1890" loc="3.373">Ira subit, deforme malum, lucrique cupido,</TextUnit>
    <TextUnit id="1891" loc="3.374">Iurgiaque et rixae sollicitusque dolor:</TextUnit>
    <TextUnit id="1892" loc="3.375">Crimina dicuntur, resonat clamoribus aether,</TextUnit>
    <TextUnit id="1893" loc="3.376">Invocat iratos et sibi quisque deos:</TextUnit>
    <TextUnit id="1894" loc="3.377">Nulla fides, tabulaeque novae per vota petuntur;</TextUnit>
    <TextUnit id="1895" loc="3.378">Et lacrimis vidi saepe madere genas.</TextUnit>
    <TextUnit id="1896" loc="3.379">Iuppiter a vobis tam turpia crimina pellat,</TextUnit>
    <TextUnit id="1897" loc="3.380">In quibus est ulli cura placere viro.</TextUnit>
    <TextUnit id="1898" loc="3.381">Hos ignava iocos tribuit natura puellis;</TextUnit>
    <TextUnit id="1899" loc="3.382">Materia ludunt uberiore viri.</TextUnit>
    <TextUnit id="1900" loc="3.383">Sunt illis celeresque pilae iaculumque trochique</TextUnit>
    <TextUnit id="1901" loc="3.384">Armaque et in gyros ire coactus equus.</TextUnit>
    <TextUnit id="1902" loc="3.385">Nec vos Campus habet, nec vos gelidissima Virgo,</TextUnit>
    <TextUnit id="1903" loc="3.386">Nec Tuscus placida devehit amnis aqua.</TextUnit>
    <TextUnit id="1904" loc="3.387">At licet et prodest Pompeias ire per umbras,</TextUnit>
    <TextUnit id="1905" loc="3.388">Virginis aetheriis cum caput ardet equis;</TextUnit>
    <TextUnit id="1906" loc="3.389">Visite laurigero sacrata Palatia Phoebo:</TextUnit>
    <TextUnit id="1907" loc="3.390">Ille Paraetonicas mersit in alta rates;</TextUnit>
    <TextUnit id="1908" loc="3.391">Quaeque soror coniunxque ducis monimenta pararunt,</TextUnit>
    <TextUnit id="1909" loc="3.392">Navalique gener cinctus honore caput;</TextUnit>
    <TextUnit id="1910" loc="3.393">Visite turicremas vaccae Memphitidos aras,</TextUnit>
    <TextUnit id="1911" loc="3.394">Visite conspicuis terna theatra locis;</TextUnit>
    <TextUnit id="1912" loc="3.395">Spectentur tepido maculosae sanguine harenae,</TextUnit>
    <TextUnit id="1913" loc="3.396">Metaque ferventi circueunda rota.</TextUnit>
    <TextUnit id="1914" loc="3.397">Quod latet, ignotum est: ignoti nulla cupido:</TextUnit>
    <TextUnit id="1915" loc="3.398">Fructus abest, facies cum bona teste caret.</TextUnit>
    <TextUnit id="1916" loc="3.399">Tu licet et Thamyram superes et Amoebea cantu,</TextUnit>
    <TextUnit id="1917" loc="3.400">Non erit ignotae gratia magna lyrae.</TextUnit>
    <TextUnit id="1918" loc="3.401">Si Venerem Cous nusquam posuisset Apelles,</TextUnit>
    <TextUnit id="1919" loc="3.402">Mersa sub aequoreis illa lateret aquis.</TextUnit>
    <TextUnit id="1920" loc="3.403">Quid petitur sacris, nisi tantum fama, poetis?</TextUnit>
    <TextUnit id="1921" loc="3.404">Hoc votum nostri summa laboris habet.</TextUnit>
    <TextUnit id="1922" loc="3.405">Cura deum fuerant olim regumque poetae:</TextUnit>
    <TextUnit id="1923" loc="3.406">Praemiaque antiqui magna tulere chori.</TextUnit>
    <TextUnit id="1924" loc="3.407">Sanctaque maiestas et erat venerabile nomen</TextUnit>
    <TextUnit id="1925" loc="3.408">Vatibus, et largae saepe dabantur opes.</TextUnit>
    <TextUnit id="1926" loc="3.409">Ennius emeruit, Calabris in montibus ortus,</TextUnit>
    <TextUnit id="1927" loc="3.410">Contiguus poni, Scipio magne, tibi.</TextUnit>
    <TextUnit id="1928" loc="3.411">Nunc ederae sine honore iacent, operataque doctis</TextUnit>
    <TextUnit id="1929" loc="3.412">Cura vigil Musis nomen inertis habet.</TextUnit>
    <TextUnit id="1930" loc="3.413">Sed famae vigilare iuvat: quis nosset Homerum,</TextUnit>
    <TextUnit id="1931" loc="3.414">Ilias aeternum si latuisset opus?</TextUnit>
    <TextUnit id="1932" loc="3.415">Quis Danan nosset, si semper clusa fuisset,</TextUnit>
    <TextUnit id="1933" loc="3.416">Inque sua turri perlatuisset anus?</TextUnit>
    <TextUnit id="1934" loc="3.417">Utilis est vobis, formosae, turba, puellae.</TextUnit>
    <TextUnit id="1935" loc="3.418">Saepe vagos ultra limina ferte pedes.</TextUnit>
    <TextUnit id="1936" loc="3.419">Ad multas lupa tendit oves, praedetur ut unam,</TextUnit>
    <TextUnit id="1937" loc="3.420">Et Iovis in multas devolat ales aves.</TextUnit>
    <TextUnit id="1938" loc="3.421">Se quoque det populo mulier speciosa videndam:</TextUnit>
    <TextUnit id="1939" loc="3.422">Quem trahat, e multis forsitan unus erit.</TextUnit>
    <TextUnit id="1940" loc="3.423">Omnibus illa locis maneat studiosa placendi,</TextUnit>
    <TextUnit id="1941" loc="3.424">Et curam tota mente decoris agat.</TextUnit>
    <TextUnit id="1942" loc="3.425">Casus ubique valet; semper tibi pendeat hamus:</TextUnit>
    <TextUnit id="1943" loc="3.426">Quo minime credas gurgite, piscis erit.</TextUnit>
    <TextUnit id="1944" loc="3.427">Saepe canes frustra nemorosis montibus errant,</TextUnit>
    <TextUnit id="1945" loc="3.428">Inque plagam nullo cervus agente venit.</TextUnit>
    <TextUnit id="1946" loc="3.429">Quid minus Andromedae fuerat sperare revinctae,</TextUnit>
    <TextUnit id="1947" loc="3.430">Quam lacrimas ulli posse placere suas?</TextUnit>
    <TextUnit id="1948" loc="3.431">Funere saepe viri vir quaeritur; ire solutis</TextUnit>
    <TextUnit id="1949" loc="3.432">Crinibus et fletus non tenuisse decet.</TextUnit>
    <TextUnit id="1950" loc="3.433">Sed vitate viros cultum formamque professos,</TextUnit>
    <TextUnit id="1951" loc="3.434">Quique suas ponunt in statione comas.</TextUnit>
    <TextUnit id="1952" loc="3.435">Quae vobis dicunt, dixerunt mille puellis:</TextUnit>
    <TextUnit id="1953" loc="3.436">Errat et in nulla sede moratur amor.</TextUnit>
    <TextUnit id="1954" loc="3.437">Femina quid faciat, cum sit vir levior ipsa,</TextUnit>
    <TextUnit id="1955" loc="3.438">Forsitan et plures possit habere viros?</TextUnit>
    <TextUnit id="1956" loc="3.439">Vix mihi credetis, sed credite: Troia maneret,</TextUnit>
    <TextUnit id="1957" loc="3.440">Praeceptis Priamo si foret usa satae.</TextUnit>
    <TextUnit id="1958" loc="3.441">Sunt qui mendaci specie grassentur amoris,</TextUnit>
    <TextUnit id="1959" loc="3.442">Perque aditus talis lucra pudenda petant.</TextUnit>
    <TextUnit id="1960" loc="3.443">Nec coma vos fallat liquido nitidissima nardo,</TextUnit>
    <TextUnit id="1961" loc="3.444">Nec brevis in rugas lingula pressa suas:</TextUnit>
    <TextUnit id="1962" loc="3.445">Nec toga decipiat filo tenuissima, nec si</TextUnit>
    <TextUnit id="1963" loc="3.446">Anulus in digitis alter et alter erit.</TextUnit>
    <TextUnit id="1964" loc="3.447">Forsitan ex horum numero cultissimus ille</TextUnit>
    <TextUnit id="1965" loc="3.448">Fur sit, et uratur vestis amore tuae.</TextUnit>
    <TextUnit id="1966" loc="3.449">'Redde meum!' clamant spoliatae saepe puellae,</TextUnit>
    <TextUnit id="1967" loc="3.450">'Redde meum!' toto voce boante foro.</TextUnit>
    <TextUnit id="1968" loc="3.451">Has, Venus, e templis multo radiantibus auro</TextUnit>
    <TextUnit id="1969" loc="3.452">Lenta vides lites Appiadesque tuae.</TextUnit>
    <TextUnit id="1970" loc="3.453">Sunt quoque non dubia quaedam mala nomina fama:</TextUnit>
    <TextUnit id="1971" loc="3.454">Deceptae multi crimen amantis habent.</TextUnit>
    <TextUnit id="1972" loc="3.455">Discite ab alterius vestras timuisse querellis;</TextUnit>
    <TextUnit id="1973" loc="3.456">Ianua fallaci ne sit aperta viro.</TextUnit>
    <TextUnit id="1974" loc="3.457">Parcite, Cecropides, iuranti credere Theseo:</TextUnit>
    <TextUnit id="1975" loc="3.458">Quos faciet testes, fecit et ante, deos.</TextUnit>
    <TextUnit id="1976" loc="3.459">Et tibi, Demophoon, These criminis heres,</TextUnit>
    <TextUnit id="1977" loc="3.460">Phyllide decepta nulla relicta fides.</TextUnit>
    <TextUnit id="1978" loc="3.461">Si bene promittent, totidem promittite verbis:</TextUnit>
    <TextUnit id="1979" loc="3.462">Si dederint, et vos gaudia pacta date.</TextUnit>
    <TextUnit id="1980" loc="3.463">Illa potest vigiles flammas extinguere Vestae,</TextUnit>
    <TextUnit id="1981" loc="3.464">Et rapere e templis, Inachi, sacra tuis,</TextUnit>
    <TextUnit id="1982" loc="3.465">Et dare mixta viro tritis aconita cicutis,</TextUnit>
    <TextUnit id="1983" loc="3.466">Accepto venerem munere siqua negat.</TextUnit>
    <TextUnit id="1984" loc="3.467">Fert animus propius consistere: supprime habenas,</TextUnit>
    <TextUnit id="1985" loc="3.468">Musa, nec admissis excutiare rotis.</TextUnit>
    <TextUnit id="1986" loc="3.469">Verba vadum temptent abiegnis scripta tabellis:</TextUnit>
    <TextUnit id="1987" loc="3.470">Accipiat missas apta ministra notas.</TextUnit>
    <TextUnit id="1988" loc="3.471">Inspice: quodque leges, ex ipsis collige verbis,</TextUnit>
    <TextUnit id="1989" loc="3.472">Fingat, an ex animo sollicitusque roget.</TextUnit>
    <TextUnit id="1990" loc="3.473">Postque brevem rescribe moram: mora semper amantes</TextUnit>
    <TextUnit id="1991" loc="3.474">Incitat, exiguum si modo tempus habet.</TextUnit>
    <TextUnit id="1992" loc="3.475">Sed neque te facilem iuveni promitte roganti,</TextUnit>
    <TextUnit id="1993" loc="3.476">Nec tamen e duro quod petit ille nega.</TextUnit>
    <TextUnit id="1994" loc="3.477">Fac timeat speretque simul, quotiensque remittes,</TextUnit>
    <TextUnit id="1995" loc="3.478">Spesque magis veniat certa minorque metus.</TextUnit>
    <TextUnit id="1996" loc="3.479">Munda, sed e medio consuetaque verba, puellae,</TextUnit>
    <TextUnit id="1997" loc="3.480">Scribite: sermonis publica forma placet;</TextUnit>
    <TextUnit id="1998" loc="3.481">A! quotiens dubius scriptis exarsit amator,</TextUnit>
    <TextUnit id="1999" loc="3.482">Et nocuit formae barbara lingua bonae!</TextUnit>
    <TextUnit id="2000" loc="3.483">Sed quoniam, quamvis vittae careatis honore,</TextUnit>
    <TextUnit id="2001" loc="3.484">Est vobis vestros fallere cura viros,</TextUnit>
    <TextUnit id="2002" loc="3.485">Ancillae puerique manu perarate tabellas,</TextUnit>
    <TextUnit id="2003" loc="3.486">Pignora nec iuveni credite vestra novo.</TextUnit>
    <TextUnit id="2004" loc="3.487">Perfidus ille quidem, qui talia pignora servat,</TextUnit>
    <TextUnit id="2005" loc="3.490">Sed tamen Aetnaei fulminis instar habent.</TextUnit>
    <TextUnit id="2006" loc="3.491">Vidi ego pallentes isto terrore puellas</TextUnit>
    <TextUnit id="2007" loc="3.492">Servitium miseras tempus in omne pati.</TextUnit>
    <TextUnit id="2008" loc="3.493">Iudice me fraus est concessa repellere fraudem,</TextUnit>
    <TextUnit id="2009" loc="3.494">Armaque in armatos sumere iura sinunt.</TextUnit>
    <TextUnit id="2010" loc="3.495">Ducere consuescat multas manus una figuras,</TextUnit>
    <TextUnit id="2011" loc="3.496">(A! pereant, per quos ista monenda mihi)</TextUnit>
    <TextUnit id="2012" loc="3.495">Nec nisi deletis tutum rescribere ceris,</TextUnit>
    <TextUnit id="2013" loc="3.496">Ne teneat geminas una tabella manus.</TextUnit>
    <TextUnit id="2014" loc="3.497">Femina dicatur scribenti semper amator:</TextUnit>
    <TextUnit id="2015" loc="3.498">Illa sit in vestris, qui fuit ille, notis.</TextUnit>
    <TextUnit id="2016" loc="3.499">Si licet a parvis animum ad maiora referre,</TextUnit>
    <TextUnit id="2017" loc="3.500">Plenaque curvato pandere vela sinu,</TextUnit>
    <TextUnit id="2018" loc="3.501">Pertinet ad faciem rabidos compescere mores:</TextUnit>
    <TextUnit id="2019" loc="3.502">Candida pax homines, trux decet ira feras.</TextUnit>
    <TextUnit id="2020" loc="3.503">Ora tument ira: nigrescunt sanguine venae:</TextUnit>
    <TextUnit id="2021" loc="3.504">Lumina Gorgoneo saevius igne micant.</TextUnit>
    <TextUnit id="2022" loc="3.505">'I procul hinc,' dixit 'non es mihi, tibia, tanti,'</TextUnit>
    <TextUnit id="2023" loc="3.506">Ut vidit vultus Pallas in amne suos.</TextUnit>
    <TextUnit id="2024" loc="3.507">Vos quoque si media speculum spectetis in ira,</TextUnit>
    <TextUnit id="2025" loc="3.508">Cognoscat faciem vix satis ulla suam.</TextUnit>
    <TextUnit id="2026" loc="3.509">Nec minus in vultu damnosa superbia vestro:</TextUnit>
    <TextUnit id="2027" loc="3.510">Comibus est oculis alliciendus amor.</TextUnit>
    <TextUnit id="2028" loc="3.511">Odimus inmodicos (experto credite) fastus:</TextUnit>
    <TextUnit id="2029" loc="3.512">Saepe tacens odii semina vultus habet.</TextUnit>
    <TextUnit id="2030" loc="3.513">Spectantem specta, ridenti mollia ride:</TextUnit>
    <TextUnit id="2031" loc="3.514">Innuet, acceptas tu quoque redde notas.</TextUnit>
    <TextUnit id="2032" loc="3.515">Sic ubi prolusit, rudibus puer ille relictis</TextUnit>
    <TextUnit id="2033" loc="3.516">Spicula de pharetra promit acuta sua.</TextUnit>
    <TextUnit id="2034" loc="3.517">Odimus et maestas: Tecmessam diligat Aiax;</TextUnit>
    <TextUnit id="2035" loc="3.518">Nos hilarem populum femina laeta capit.</TextUnit>
    <TextUnit id="2036" loc="3.519">Numquam ego te, Andromache, nec te, Tecmessa, rogarem,</TextUnit>
    <TextUnit id="2037" loc="3.520">Ut mea de vobis altera amica foret.</TextUnit>
    <TextUnit id="2038" loc="3.521">Credere vix videor, cum cogar credere partu,</TextUnit>
    <TextUnit id="2039" loc="3.522">Vos ego cum vestris concubuisse viris.</TextUnit>
    <TextUnit id="2040" loc="3.523">Scilicet Aiaci mulier maestissima dixit</TextUnit>
    <TextUnit id="2041" loc="3.524">'Lux mea' quaeque solent verba iuvare viros?</TextUnit>
    <TextUnit id="2042" loc="3.525">Quis vetat a magnis ad res exempla minores</TextUnit>
    <TextUnit id="2043" loc="3.526">Sumere, nec nomen pertimuisse ducis?</TextUnit>
    <TextUnit id="2044" loc="3.527">Dux bonus huic centum commisit vite regendos,</TextUnit>
    <TextUnit id="2045" loc="3.528">Huic equites, illi signa tuenda dedit:</TextUnit>
    <TextUnit id="2046" loc="3.529">Vos quoque, de nobis quem quisque erit aptus ad usum,</TextUnit>
    <TextUnit id="2047" loc="3.530">Inspicite, et certo ponite quemque loco.</TextUnit>
    <TextUnit id="2048" loc="3.531">Munera det dives: ius qui profitebitur, adsit:</TextUnit>
    <TextUnit id="2049" loc="3.532">Facundus causam saepe clientis agat:</TextUnit>
    <TextUnit id="2050" loc="3.533">Carmina qui facimus, mittamus carmina tantum:</TextUnit>
    <TextUnit id="2051" loc="3.534">Hic chorus ante alios aptus amare sumus.</TextUnit>
    <TextUnit id="2052" loc="3.535">Nos facimus placitae late praeconia formae:</TextUnit>
    <TextUnit id="2053" loc="3.536">Nomen habet Nemesis, Cynthia nomen habet:</TextUnit>
    <TextUnit id="2054" loc="3.537">Vesper et Eoae novere Lycorida terrae:</TextUnit>
    <TextUnit id="2055" loc="3.538">Et multi, quae sit nostra Corinna, rogant.</TextUnit>
    <TextUnit id="2056" loc="3.539">Adde, quod insidiae sacris a vatibus absunt,</TextUnit>
    <TextUnit id="2057" loc="3.540">Et facit ad mores ars quoque nostra suos.</TextUnit>
    <TextUnit id="2058" loc="3.541">Nec nos ambitio, nec amor nos tangit habendi:</TextUnit>
    <TextUnit id="2059" loc="3.542">Contempto colitur lectus et umbra foro.</TextUnit>
    <TextUnit id="2060" loc="3.543">Sed facile haeremus, validoque perurimur aestu,</TextUnit>
    <TextUnit id="2061" loc="3.544">Et nimium certa scimus amare fide.</TextUnit>
    <TextUnit id="2062" loc="3.545">Scilicet ingenium placida mollitur ab arte,</TextUnit>
    <TextUnit id="2063" loc="3.546">Et studio mores convenienter eunt.</TextUnit>
    <TextUnit id="2064" loc="3.547">Vatibus Aoniis faciles estote, puellae:</TextUnit>
    <TextUnit id="2065" loc="3.548">Numen inest illis, Pieridesque favent.</TextUnit>
    <TextUnit id="2066" loc="3.549">Est deus in nobis, et sunt commercia caeli:</TextUnit>
    <TextUnit id="2067" loc="3.550">Sedibus aetheriis spiritus ille venit.</TextUnit>
    <TextUnit id="2068" loc="3.551">A doctis pretium scelus est sperare poetis;</TextUnit>
    <TextUnit id="2069" loc="3.552">Me miserum! scelus hoc nulla puella timet.</TextUnit>
    <TextUnit id="2070" loc="3.553">Dissimulate tamen, nec prima fronte rapaces</TextUnit>
    <TextUnit id="2071" loc="3.554">Este: novus viso casse resistet amans.</TextUnit>
    <TextUnit id="2072" loc="3.555">Sed neque vector equum, qui nuper sensit habenas,</TextUnit>
    <TextUnit id="2073" loc="3.556">Comparibus frenis artificemque reget,</TextUnit>
    <TextUnit id="2074" loc="3.557">Nec stabiles animos annis viridemque iuventam</TextUnit>
    <TextUnit id="2075" loc="3.558">Ut capias, idem limes agendus erit.</TextUnit>
    <TextUnit id="2076" loc="3.559">Hic rudis et castris nunc primum notus Amoris,</TextUnit>
    <TextUnit id="2077" loc="3.560">Qui tetigit thalamos praeda novella tuos,</TextUnit>
    <TextUnit id="2078" loc="3.561">Te solam norit, tibi semper inhaereat uni:</TextUnit>
    <TextUnit id="2079" loc="3.562">Cingenda est altis saepibus ista seges.</TextUnit>
    <TextUnit id="2080" loc="3.563">Effuge rivalem: vinces, dum sola tenebis;</TextUnit>
    <TextUnit id="2081" loc="3.564">Non bene cum sociis regna Venusque manent.</TextUnit>
    <TextUnit id="2082" loc="3.565">Ille vetus miles sensim et sapienter amabit,</TextUnit>
    <TextUnit id="2083" loc="3.566">Multaque tironi non patienda feret:</TextUnit>
    <TextUnit id="2084" loc="3.567">Nec franget postes, nec saevis ignibus uret,</TextUnit>
    <TextUnit id="2085" loc="3.568">Nec dominae teneras adpetet ungue genas,</TextUnit>
    <TextUnit id="2086" loc="3.569">Nec scindet tunicasve suas tunicasve puellae,</TextUnit>
    <TextUnit id="2087" loc="3.570">Nec raptus flendi causa capillus erit.</TextUnit>
    <TextUnit id="2088" loc="3.571">Ista decent pueros aetate et amore calentes;</TextUnit>
    <TextUnit id="2089" loc="3.572">Hic fera composita vulnera mente feret.</TextUnit>
    <TextUnit id="2090" loc="3.573">Ignibus heu lentis uretur, ut umida faena,</TextUnit>
    <TextUnit id="2091" loc="3.574">Ut modo montanis silva recisa iugis.</TextUnit>
    <TextUnit id="2092" loc="3.575">Certior hic amor est: brevis et fecundior ille;</TextUnit>
    <TextUnit id="2093" loc="3.576">Quae fugiunt, celeri carpite poma manu.</TextUnit>
    <TextUnit id="2094" loc="3.577">Omnia tradantur: portas reseravimus hosti;</TextUnit>
    <TextUnit id="2095" loc="3.578">Et sit in infida proditione fides.</TextUnit>
    <TextUnit id="2096" loc="3.579">Quod datur ex facili, longum male nutrit amorem:</TextUnit>
    <TextUnit id="2097" loc="3.580">Miscenda est laetis rara repulsa iocis.</TextUnit>
    <TextUnit id="2098" loc="3.581">Ante fores iaceat, 'crudelis ianua!' dicat,</TextUnit>
    <TextUnit id="2099" loc="3.582">Multaque summisse, multa minanter agat.</TextUnit>
    <TextUnit id="2100" loc="3.583">Dulcia non ferimus: suco renovemur amaro;</TextUnit>
    <TextUnit id="2101" loc="3.584">Saepe perit ventis obruta cumba suis;</TextUnit>
    <TextUnit id="2102" loc="3.585">Hoc est, uxores quod non patiatur amari:</TextUnit>
    <TextUnit id="2103" loc="3.586">Conveniunt illas, cum voluere, viri;</TextUnit>
    <TextUnit id="2104" loc="3.587">Adde forem, et duro dicat tibi ianitor ore</TextUnit>
    <TextUnit id="2105" loc="3.588">'Non potes,' exclusum te quoque tanget amor.</TextUnit>
    <TextUnit id="2106" loc="3.589">Ponite iam gladios hebetes: pugnetur acutis;</TextUnit>
    <TextUnit id="2107" loc="3.590">Nec dubito, telis quin petar ipse meis.</TextUnit>
    <TextUnit id="2108" loc="3.591">Dum cadit in laqueos captus quoque nuper amator,</TextUnit>
    <TextUnit id="2109" loc="3.592">Solum se thalamos speret habere tuos.</TextUnit>
    <TextUnit id="2110" loc="3.593">Postmodo rivalem partitaque foedera lecti</TextUnit>
    <TextUnit id="2111" loc="3.594">Sentiat: has artes tolle, senescet amor.</TextUnit>
    <TextUnit id="2112" loc="3.595">Tum bene fortis equus reserato carcere currit,</TextUnit>
    <TextUnit id="2113" loc="3.596">Cum quos praetereat quosque sequatur habet.</TextUnit>
    <TextUnit id="2114" loc="3.597">Quamlibet extinctos iniuria suscitat ignes:</TextUnit>
    <TextUnit id="2115" loc="3.598">En, ego (confiteor!) non nisi laesus amo.</TextUnit>
    <TextUnit id="2116" loc="3.599">Causa tamen nimium non sit manifesta doloris,</TextUnit>
    <TextUnit id="2117" loc="3.600">Pluraque sollicitus, quam sciet, esse putet.</TextUnit>
    <TextUnit id="2118" loc="3.601">Incitat et ficti tristis custodia servi,</TextUnit>
    <TextUnit id="2119" loc="3.602">Et nimium duri cura molesta viri.</TextUnit>
    <TextUnit id="2120" loc="3.603">Quae venit ex tuto, minus est accepta voluptas:</TextUnit>
    <TextUnit id="2121" loc="3.604">Ut sis liberior Thaide, finge metus.</TextUnit>
    <TextUnit id="2122" loc="3.605">Cum melius foribus possis, admitte fenestra,</TextUnit>
    <TextUnit id="2123" loc="3.606">Inque tuo vultu signa timentis habe.</TextUnit>
    <TextUnit id="2124" loc="3.607">Callida prosiliat dicatque ancilla 'perimus!'</TextUnit>
    <TextUnit id="2125" loc="3.608">Tu iuvenem trepidum quolibet abde loco.</TextUnit>
    <TextUnit id="2126" loc="3.609">Admiscenda tamen venus est secura timori,</TextUnit>
    <TextUnit id="2127" loc="3.610">Ne tanti noctes non putet esse tuas.</TextUnit>
    <TextUnit id="2128" loc="3.611">Qua vafer eludi possit ratione maritus,</TextUnit>
    <TextUnit id="2129" loc="3.612">Quaque vigil custos, praeteriturus eram.</TextUnit>
    <TextUnit id="2130" loc="3.613">Nupta virum timeat: rata sit custodia nuptae;</TextUnit>
    <TextUnit id="2131" loc="3.614">Hoc decet, hoc leges iusque pudorque iubent.</TextUnit>
    <TextUnit id="2132" loc="3.615">Te quoque servari, modo quam vindicta redemit,</TextUnit>
    <TextUnit id="2133" loc="3.616">Quis ferat? Ut fallas, ad mea sacra veni!</TextUnit>
    <TextUnit id="2134" loc="3.617">Tot licet observent (adsit modo certa voluntas),</TextUnit>
    <TextUnit id="2135" loc="3.618">Quot fuerant Argo lumina, verba dabis.</TextUnit>
    <TextUnit id="2136" loc="3.619">Scilicet obstabit custos, ne scribere possis,</TextUnit>
    <TextUnit id="2137" loc="3.620">Sumendae detur cum tibi tempus aquae?</TextUnit>
    <TextUnit id="2138" loc="3.621">Conscia cum possit scriptas portare tabellas,</TextUnit>
    <TextUnit id="2139" loc="3.622">Quas tegat in tepido fascia lata sinu?</TextUnit>
    <TextUnit id="2140" loc="3.623">Cum possit sura chartas celare ligatas,</TextUnit>
    <TextUnit id="2141" loc="3.624">Et vincto blandas sub pede ferre notas?</TextUnit>
    <TextUnit id="2142" loc="3.625">Caverit haec custos, pro charta conscia tergum</TextUnit>
    <TextUnit id="2143" loc="3.626">Praebeat, inque suo corpore verba ferat.</TextUnit>
    <TextUnit id="2144" loc="3.627">Tuta quoque est fallitque oculos e lacte recenti</TextUnit>
    <TextUnit id="2145" loc="3.628">Littera: carbonis pulvere tange, leges.</TextUnit>
    <TextUnit id="2146" loc="3.629">Fallet et umiduli quae fiet acumine lini,</TextUnit>
    <TextUnit id="2147" loc="3.630">Ut ferat occultas pura tabella notas.</TextUnit>
    <TextUnit id="2148" loc="3.631">Adfuit Acrisio servandae cura puellae:</TextUnit>
    <TextUnit id="2149" loc="3.632">Hunc tamen illa suo crimine fecit avum.</TextUnit>
    <TextUnit id="2150" loc="3.633">Quid faciat custos, cum sint tot in urbe theatra,</TextUnit>
    <TextUnit id="2151" loc="3.634">Cum spectet iunctos illa libenter equos,</TextUnit>
    <TextUnit id="2152" loc="3.635">Cum sedeat Phariae sistris operata iuvencae,</TextUnit>
    <TextUnit id="2153" loc="3.636">Quoque sui comites ire vetantur, eat,</TextUnit>
    <TextUnit id="2154" loc="3.637">Cum fuget a templis oculos Bona Diva virorum,</TextUnit>
    <TextUnit id="2155" loc="3.638">Praeterquam siquos illa venire iubet?</TextUnit>
    <TextUnit id="2156" loc="3.639">Cum, custode foris tunicas servante puellae,</TextUnit>
    <TextUnit id="2157" loc="3.640">Celent furtivos balnea multa iocos,</TextUnit>
    <TextUnit id="2158" loc="3.641">Cum, quotiens opus est, fallax aegrotet amica,</TextUnit>
    <TextUnit id="2159" loc="3.642">Et cedat lecto quamlibet aegra suo,</TextUnit>
    <TextUnit id="2160" loc="3.643">Nomine cum doceat, quid agamus, adultera clavis,</TextUnit>
    <TextUnit id="2161" loc="3.644">Quasque petas non det ianua sola vias?</TextUnit>
    <TextUnit id="2162" loc="3.645">Fallitur et multo custodis cura Lyaeo,</TextUnit>
    <TextUnit id="2163" loc="3.646">Illa vel Hispano lecta sit uva iugo;</TextUnit>
    <TextUnit id="2164" loc="3.647">Sunt quoque, quae faciant altos medicamina somnos,</TextUnit>
    <TextUnit id="2165" loc="3.648">Victaque Lethaea lumina nocte premant;</TextUnit>
    <TextUnit id="2166" loc="3.649">Nec male deliciis odiosum conscia tardis</TextUnit>
    <TextUnit id="2167" loc="3.650">Detinet, et longa iungitur ipsa mora.</TextUnit>
    <TextUnit id="2168" loc="3.651">Quid iuvat ambages praeceptaque parva movere,</TextUnit>
    <TextUnit id="2169" loc="3.652">Cum minimo custos munere possit emi?</TextUnit>
    <TextUnit id="2170" loc="3.653">Munera, crede mihi, capiunt hominesque deosque:</TextUnit>
    <TextUnit id="2171" loc="3.654">Placatur donis Iuppiter ipse datis.</TextUnit>
    <TextUnit id="2172" loc="3.655">Quid sapiens faciet, stultus cum munere gaudet?</TextUnit>
    <TextUnit id="2173" loc="3.656">Ipse quoque accepto munere mutus erit.</TextUnit>
    <TextUnit id="2174" loc="3.657">Sed semel est custos longum redimendus in aevum:</TextUnit>
    <TextUnit id="2175" loc="3.658">Saepe dabit, dederit quas semel ille manus.</TextUnit>
    <TextUnit id="2176" loc="3.659">Questus eram, memini, metuendos esse sodales:</TextUnit>
    <TextUnit id="2177" loc="3.660">Non tangit solos ista querella viros.</TextUnit>
    <TextUnit id="2178" loc="3.661">Credula si fueris, aliae tua gaudia carpent,</TextUnit>
    <TextUnit id="2179" loc="3.662">Et lepus hic aliis exagitatus erit.</TextUnit>
    <TextUnit id="2180" loc="3.663">Haec quoque, quae praebet lectum studiosa locumque</TextUnit>
    <TextUnit id="2181" loc="3.664">Crede mihi, mecum non semel illa fuit.</TextUnit>
    <TextUnit id="2182" loc="3.665">Nec nimium vobis formosa ancilla ministret:</TextUnit>
    <TextUnit id="2183" loc="3.666">Saepe vicem dominae praebuit illa mihi.</TextUnit>
    <TextUnit id="2184" loc="3.667">Quo feror insanus? quid aperto pectore in hostem</TextUnit>
    <TextUnit id="2185" loc="3.668">Mittor, et indicio prodor ab ipse meo?</TextUnit>
    <TextUnit id="2186" loc="3.669">Non avis aucupibus monstrat, qua parte petatur:</TextUnit>
    <TextUnit id="2187" loc="3.670">Non docet infestos currere cerva canes.</TextUnit>
    <TextUnit id="2188" loc="3.671">Viderit utilitas: ego coepta fideliter edam:</TextUnit>
    <TextUnit id="2189" loc="3.672">Lemniasin gladios in mea fata dabo.</TextUnit>
    <TextUnit id="2190" loc="3.673">Efficite (et facile est), ut nos credamus amari:</TextUnit>
    <TextUnit id="2191" loc="3.674">Prona venit cupidis in sua vota fides.</TextUnit>
    <TextUnit id="2192" loc="3.675">Spectet amabilius iuvenem, suspiret ab imo</TextUnit>
    <TextUnit id="2193" loc="3.676">Femina, tam sero cur veniatque roget:</TextUnit>
    <TextUnit id="2194" loc="3.677">Accedant lacrimae, dolor et de paelice fictus,</TextUnit>
    <TextUnit id="2195" loc="3.678">Et laniet digitis illius ora suis:</TextUnit>
    <TextUnit id="2196" loc="3.679">Iamdudum persuasus erit; miserebitur ultro,</TextUnit>
    <TextUnit id="2197" loc="3.680">Et dicet 'cura carpitur ista mei.'</TextUnit>
    <TextUnit id="2198" loc="3.681">Praecipue si cultus erit speculoque placebit,</TextUnit>
    <TextUnit id="2199" loc="3.682">Posse suo tangi credet amore deas.</TextUnit>
    <TextUnit id="2200" loc="3.683">Sed te, quaecumque est, moderate iniuria turbet,</TextUnit>
    <TextUnit id="2201" loc="3.684">Nec sis audita paelice mentis inops.</TextUnit>
    <TextUnit id="2202" loc="3.685">Nec cito credideris: quantum cito credere laedat,</TextUnit>
    <TextUnit id="2203" loc="3.686">Exemplum vobis non leve Procris erit.</TextUnit>
    <TextUnit id="2204" loc="3.687">Est prope purpureos colles florentis Hymetti</TextUnit>
    <TextUnit id="2205" loc="3.688">Fons sacer et viridi caespite mollis humus:</TextUnit>
    <TextUnit id="2206" loc="3.689">Silva nemus non alta facit; tegit arbutus herbam,</TextUnit>
    <TextUnit id="2207" loc="3.690">Ros maris et lauri nigraque myrtus olent:</TextUnit>
    <TextUnit id="2208" loc="3.691">Nec densum foliis buxum fragilesque myricae,</TextUnit>
    <TextUnit id="2209" loc="3.692">Nec tenues cytisi cultaque pinus abest.</TextUnit>
    <TextUnit id="2210" loc="3.693">Lenibus inpulsae zephyris auraque salubri</TextUnit>
    <TextUnit id="2211" loc="3.694">Tot generum frondes herbaque summa tremit.</TextUnit>
    <TextUnit id="2212" loc="3.695">Grata quies Cephalo: famulis canibusque relictis</TextUnit>
    <TextUnit id="2213" loc="3.696">Lassus in hac iuvenis saepe resedit humo,</TextUnit>
    <TextUnit id="2214" loc="3.697">'Quae' que 'meos releves aestus,' cantare solebat</TextUnit>
    <TextUnit id="2215" loc="3.698">'Accipienda sinu, mobilis aura, veni.'</TextUnit>
    <TextUnit id="2216" loc="3.699">Coniugis ad timidas aliquis male sedulus aures</TextUnit>
    <TextUnit id="2217" loc="3.700">Auditos memori detulit ore sonos;</TextUnit>
    <TextUnit id="2218" loc="3.701">Procris ut accepit nomen, quasi paelicis, Aurae,</TextUnit>
    <TextUnit id="2219" loc="3.702">Excidit, et subito muta dolore fuit;</TextUnit>
    <TextUnit id="2220" loc="3.703">Palluit, ut serae lectis de vite racemis</TextUnit>
    <TextUnit id="2221" loc="3.704">Pallescunt frondes, quas nova laesit hiemps,</TextUnit>
    <TextUnit id="2222" loc="3.705">Quaeque suos curvant matura cydonia ramos,</TextUnit>
    <TextUnit id="2223" loc="3.706">Cornaque adhuc nostris non satis apta cibis.</TextUnit>
    <TextUnit id="2224" loc="3.707">Ut rediit animus, tenues a pectore vestes</TextUnit>
    <TextUnit id="2225" loc="3.708">Rumpit, et indignas sauciat ungue genas;</TextUnit>
    <TextUnit id="2226" loc="3.709">Nec mora, per medias passis furibunda capillis</TextUnit>
    <TextUnit id="2227" loc="3.710">Evolat, ut thyrso concita Baccha, vias.</TextUnit>
    <TextUnit id="2228" loc="3.711">Ut prope perventum, comites in valle relinquit,</TextUnit>
    <TextUnit id="2229" loc="3.712">Ipsa nemus tacito clam pede fortis init.</TextUnit>
    <TextUnit id="2230" loc="3.713">Quid tibi mentis erat, cum sic male sana lateres,</TextUnit>
    <TextUnit id="2231" loc="3.714">Procri? quis adtoniti pectoris ardor erat?</TextUnit>
    <TextUnit id="2232" loc="3.715">Iam iam venturam, quaecumque erat Aura, putabas</TextUnit>
    <TextUnit id="2233" loc="3.716">Scilicet, atque oculis probra videnda tuis.</TextUnit>
    <TextUnit id="2234" loc="3.717">Nunc venisse piget (neque enim deprendere velles),</TextUnit>
    <TextUnit id="2235" loc="3.718">Nunc iuvat: incertus pectora versat amor.</TextUnit>
    <TextUnit id="2236" loc="3.719">Credere quae iubeant, locus est et nomen et index,</TextUnit>
    <TextUnit id="2237" loc="3.720">Et quia mens semper quod timet, esse putat.</TextUnit>
    <TextUnit id="2238" loc="3.721">Vidit ut oppressa vestigia corporis herba,</TextUnit>
    <TextUnit id="2239" loc="3.722">Pulsantur trepidi corde micante sinus.</TextUnit>
    <TextUnit id="2240" loc="3.723">Iamque dies medius tenues contraxerat umbras,</TextUnit>
    <TextUnit id="2241" loc="3.724">Inque pari spatio vesper et ortus erant:</TextUnit>
    <TextUnit id="2242" loc="3.725">Ecce, redit Cephalus silvis, Cyllenia proles,</TextUnit>
    <TextUnit id="2243" loc="3.726">Oraque fontana fervida pulsat aqua.</TextUnit>
    <TextUnit id="2244" loc="3.727">Anxia, Procri, lates: solitas iacet ille per herbas,</TextUnit>
    <TextUnit id="2245" loc="3.728">Et 'zephyri molles auraque' dixit 'ades!'</TextUnit>
    <TextUnit id="2246" loc="3.729">Ut patuit miserae iucundus nominis error,</TextUnit>
    <TextUnit id="2247" loc="3.730">Et mens et rediit verus in ora color.</TextUnit>
    <TextUnit id="2248" loc="3.731">Surgit, et oppositas agitato corpore frondes</TextUnit>
    <TextUnit id="2249" loc="3.732">Movit, in amplexus uxor itura viri:</TextUnit>
    <TextUnit id="2250" loc="3.733">Ille feram movisse ratus, iuvenaliter artus</TextUnit>
    <TextUnit id="2251" loc="3.734">Corripit, in dextra tela fuere manu.</TextUnit>
    <TextUnit id="2252" loc="3.735">Quid facis, infelix? non est fera, supprime tela!</TextUnit>
    <TextUnit id="2253" loc="3.736">Me miserum! iaculo fixa puella tuo est.</TextUnit>
    <TextUnit id="2254" loc="3.737">'Ei mihi!' conclamat 'fixisti pectus amicum.</TextUnit>
    <TextUnit id="2255" loc="3.738">Hic locus a Cephalo vulnera semper habet.</TextUnit>
    <TextUnit id="2256" loc="3.739">Ante diem morior, sed nulla paelice laesa:</TextUnit>
    <TextUnit id="2257" loc="3.740">Hoc faciet positae te mihi, terra, levem.</TextUnit>
    <TextUnit id="2258" loc="3.741">Nomine suspectas iam spiritus exit in auras:</TextUnit>
    <TextUnit id="2259" loc="3.742">Labor, eo, cara lumina conde manu!'</TextUnit>
    <TextUnit id="2260" loc="3.743">Ille sinu dominae morientia corpora maesto</TextUnit>
    <TextUnit id="2261" loc="3.744">Sustinet, et lacrimis vulnera saeva lavat:</TextUnit>
    <TextUnit id="2262" loc="3.745">Exit, et incauto paulatim pectore lapsus</TextUnit>
    <TextUnit id="2263" loc="3.746">Excipitur miseri spiritus ore viri.</TextUnit>
    <TextUnit id="2264" loc="3.747">Sed repetamus opus: mihi nudis rebus eundum est,</TextUnit>
    <TextUnit id="2265" loc="3.748">Ut tangat portus fessa carina suos.</TextUnit>
    <TextUnit id="2266" loc="3.749">Sollicite expectas, dum te in convivia ducam,</TextUnit>
    <TextUnit id="2267" loc="3.750">Et quaeris monitus hac quoque parte meos.</TextUnit>
    <TextUnit id="2268" loc="3.751">Sera veni, positaque decens incede lucerna:</TextUnit>
    <TextUnit id="2269" loc="3.752">Grata mora venies; maxima lena mora est.</TextUnit>
    <TextUnit id="2270" loc="3.753">Etsi turpis eris, formosa videbere potis,</TextUnit>
    <TextUnit id="2271" loc="3.754">Et latebras vitiis nox dabit ipsa tuis.</TextUnit>
    <TextUnit id="2272" loc="3.755">Carpe cibos digitis: est quiddam gestus edendi:</TextUnit>
    <TextUnit id="2273" loc="3.756">Ora nec immunda tota perungue manu.</TextUnit>
    <TextUnit id="2274" loc="3.757">Neve domi praesume dapes, sed desine citra</TextUnit>
    <TextUnit id="2275" loc="3.758">Quam capis; es paulo quam potes esse minus;</TextUnit>
    <TextUnit id="2276" loc="3.759">Priamides Helenen avide si spectet edentem,</TextUnit>
    <TextUnit id="2277" loc="3.760">Oderit, et dicat 'stulta rapina mea est.'</TextUnit>
    <TextUnit id="2278" loc="3.761">Aptius est, deceatque magis potare puellas:</TextUnit>
    <TextUnit id="2279" loc="3.762">Cum Veneris puero non male, Bacche, facis.</TextUnit>
    <TextUnit id="2280" loc="3.763">Hoc quoque, qua patiens caput est, animusque pedesque</TextUnit>
    <TextUnit id="2281" loc="3.764">Constant: nec, quae sunt singula, bina vide.</TextUnit>
    <TextUnit id="2282" loc="3.765">Turpe iacens mulier multo madefacta Lyaeo:</TextUnit>
    <TextUnit id="2283" loc="3.766">Digna est concubitus quoslibet illa pati.</TextUnit>
    <TextUnit id="2284" loc="3.767">Nec somnis posita tutum succumbere mensa:</TextUnit>
    <TextUnit id="2285" loc="3.768">Per somnos fieri multa pudenda solent.</TextUnit>
    <TextUnit id="2286" loc="3.769">Ulteriora pudet docuisse: sed alma Dione</TextUnit>
    <TextUnit id="2287" loc="3.770">'Praecipue nostrum est, quod pudet' inquit 'opus.'</TextUnit>
    <TextUnit id="2288" loc="3.771">Nota sibi sit quaeque: modos a corpore certos</TextUnit>
    <TextUnit id="2289" loc="3.772">Sumite: non omnes una figura decet.</TextUnit>
    <TextUnit id="2290" loc="3.773">Quae facie praesignis erit, resupina iaceto:</TextUnit>
    <TextUnit id="2291" loc="3.774">Spectentur tergo, quis sua terga placent.</TextUnit>
    <TextUnit id="2292" loc="3.775">Milanion umeris Atalantes crura ferebat:</TextUnit>
    <TextUnit id="2293" loc="3.776">Si bona sunt, hoc sunt accipienda modo.</TextUnit>
    <TextUnit id="2294" loc="3.777">Parva vehatur equo: quod erat longissima, numquam</TextUnit>
    <TextUnit id="2295" loc="3.778">Thebas Hectoreo nupta resedit equo.</TextUnit>
    <TextUnit id="2296" loc="3.779">Strata premat genibus, paulum cervice reflexa,</TextUnit>
    <TextUnit id="2297" loc="3.780">Femina per longum conspicienda latus.</TextUnit>
    <TextUnit id="2298" loc="3.781">Cui femur est iuvenale, carent quoque pectora menda,</TextUnit>
    <TextUnit id="2299" loc="3.782">Stet vir, in obliquo fusa sit ipsa toro.</TextUnit>
    <TextUnit id="2300" loc="3.783">Nec tibi turpe puta crinem, ut Phyllea mater,</TextUnit>
    <TextUnit id="2301" loc="3.784">Solvere, et effusis colla reflecte comis.</TextUnit>
    <TextUnit id="2302" loc="3.785">Tu quoque, cui rugis uterum Lucina notavit,</TextUnit>
    <TextUnit id="2303" loc="3.786">Ut celer aversis utere Parthus equis.</TextUnit>
    <TextUnit id="2304" loc="3.787">Mille modi veneris; simplex minimique laboris,</TextUnit>
    <TextUnit id="2305" loc="3.788">Cum iacet in dextrum semisupina latus.</TextUnit>
    <TextUnit id="2306" loc="3.789">Sed neque Phoebei tripodes nec corniger Ammon</TextUnit>
    <TextUnit id="2307" loc="3.790">Vera magis vobis, quam mea Musa, canet:</TextUnit>
    <TextUnit id="2308" loc="3.791">Siqua fides arti, quam longo fecimus usu,</TextUnit>
    <TextUnit id="2309" loc="3.792">Credite: praestabunt carmina nostra fidem.</TextUnit>
    <TextUnit id="2310" loc="3.793">Sentiat ex imis venerem resoluta medullis</TextUnit>
    <TextUnit id="2311" loc="3.794">Femina, et ex aequo res iuvet illa duos.</TextUnit>
    <TextUnit id="2312" loc="3.795">Nec blandae voces iucundaque murmura cessent,</TextUnit>
    <TextUnit id="2313" loc="3.796">Nec taceant mediis improba verba iocis.</TextUnit>
    <TextUnit id="2314" loc="3.797">Tu quoque, cui veneris sensum natura negavit,</TextUnit>
    <TextUnit id="2315" loc="3.798">Dulcia mendaci gaudia finge sono.</TextUnit>
    <TextUnit id="2316" loc="3.799">Infelix, cui torpet hebes locus ille, puella,</TextUnit>
    <TextUnit id="2317" loc="3.800">Quo pariter debent femina virque frui.</TextUnit>
    <TextUnit id="2318" loc="3.801">Tantum, cum finges, ne sis manifesta, caveto:</TextUnit>
    <TextUnit id="2319" loc="3.802">Effice per motum luminaque ipsa fidem.</TextUnit>
    <TextUnit id="2320" loc="3.803">Quam iuvet, et voces et anhelitus arguat oris;</TextUnit>
    <TextUnit id="2321" loc="3.804">A! pudet, arcanas pars habet ista notas.</TextUnit>
    <TextUnit id="2322" loc="3.805">Gaudia post Veneris quae poscet munus amantem,</TextUnit>
    <TextUnit id="2323" loc="3.806">Illa suas nolet pondus habere preces....</TextUnit>
    <TextUnit id="2324" loc="3.807">Nec lucem in thalamos totis admitte fenestris;</TextUnit>
    <TextUnit id="2325" loc="3.808">Aptius in vestro corpore multa latent.</TextUnit>
    <TextUnit id="2326" loc="3.809">Lusus habet finem: cygnis descendere tempus,</TextUnit>
    <TextUnit id="2327" loc="3.810">Duxerunt collo qui iuga nostra suo.</TextUnit>
    <TextUnit id="2328" loc="3.811">Ut quondam iuvenes, ita nunc, mea turba, puellae</TextUnit>
    <TextUnit id="2329" loc="3.812">Inscribant spoliis "Naso magister erat."</TextUnit>
  </Text>
</TessDocument>
