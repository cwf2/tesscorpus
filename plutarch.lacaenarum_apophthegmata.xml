<?xml version="1.0" encoding="UTF-8"?>
<TessDocument id="plutarch.lacaenarum_apophthegmata">
  <Metadata>
    <Author>plutarch</Author>
    <Display>Lacaenarum Apophthegmata</Display>
    <Abbr>plut. lacae.</Abbr>
    <Lang>grc</Lang>
    <Prose>1</Prose>
    <PrintSource>Plutarch. Moralia. with an English Translation by. Frank Cole Babbitt. Cambridge, MA. Harvard University Press. London. William Heinemann Ltd. 1931. 3.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus:text:2008.01.0202</DigitalSourceURL>
    <AddedBy/>
    <URI>urn:cts:greekLit:tlg0007.tlg082b.perseus-grc1</URI>
  </Metadata>
  <Parts><Part id="1"><Display>Book 1</Display><MaskLower>0</MaskLower><MaskUpper>0</MaskUpper><LocusLower>1.1</LocusLower><LocusUpper>1.1</LocusUpper></Part><Part id="2"><Display>Book 2</Display><MaskLower>1</MaskLower><MaskUpper>6</MaskUpper><LocusLower>2.1</LocusLower><LocusUpper>2.6</LocusUpper></Part><Part id="3"><Display>Book 3</Display><MaskLower>7</MaskLower><MaskUpper>8</MaskUpper><LocusLower>3.1</LocusLower><LocusUpper>3.2</LocusUpper></Part><Part id="4"><Display>Book 4</Display><MaskLower>9</MaskLower><MaskUpper>9</MaskUpper><LocusLower>4.1</LocusLower><LocusUpper>4.1</LocusUpper></Part><Part id="5"><Display>Book 5</Display><MaskLower>10</MaskLower><MaskUpper>39</MaskUpper><LocusLower>5.1</LocusLower><LocusUpper>5.30</LocusUpper></Part></Parts><Text>
    <TextUnit id="0" loc="1.1">̓Αργιλεωνὶς ἡ Βρασίδου μήτηρ, τελευτήσαντος αὐτῇ τοῦ υἱοῦ, ὡς παραγενόμενοί τινες τῶν ̓Αμφιπολιτῶν εἰς Σπάρτην ἧκον πρὸς αὐτὴν ἠρώτησεν εἰ καλῶς καὶ ἀξίως τῆς Σπάρτης ὁ υἱὸς ἐτελεύτα: μεγαλυνόντων δ' ἐκεῖνον καὶ λεγόντων ἄριστον ἐν τοῖς τοιούτοις ἔργοις ἁπάντων Λακεδαιμονίων εἶναι, εἶπεν, “ὦ ξένοι, καλὸς μὲν ἦν κἀγαθὸς ὁ παῖς μου, πολλοὺς δ' ἄνδρας Λακεδαίμων ἔχει  τήνω κάρρονας.”</TextUnit>
    <TextUnit id="1" loc="2.1">Γοργὼ βασιλέως Κλεομένους θυγάτηρ, ̓Αρισταγόρου τοῦ Μιλησίου παρακαλοῦντος αὐτὸν ἐπὶ τὸν πρὸς βασιλέα πόλεμον ὑπὲρ ̓Ιώνων καὶ ὑπισχνουμένου χρημάτων πλῆθος καὶ ὅσῳ ἀντέλεγε πλείονα προστιθέντος, “καταφθερεῖ σε,” ἔφη, “ὦ πάτερ, τὸ ξενύλλιον, ἐὰν μὴ τάχιον αὐτὸν τῆς οἰκίας ἐκβάλῃς.”</TextUnit>
    <TextUnit id="2" loc="2.2">προστάξαντος δέ ποτε αὐτῇ τοῦ; πατρὸς δοῦναί τινι σῖτον εἰς μισθοῦ λόγον καὶ προστιθέντος, “ἐδίδαξε γάρ με τὸν οἶνον χρηστὸν ποιεῖν,” “  οὐκοῦν, ὦ πάτερ,” ἔφη, “ὃ τ' οἶνος πλείων  ἐκποθήσεται καὶ οἱ πίνοντες θρυπτικώτεροι καὶ χείρονες γενήσονται. '” '</TextUnit>
    <TextUnit id="3" loc="2.3">τὸν δ' ̓Αρισταγόραν ὑπό τινος τῶν οἰκετῶν ὑποδούμενον θεασαμένη, “πάτερ,” ἔφη, “ὁ ξένος χεῖρας οὐκ ἔχει.”</TextUnit>
    <TextUnit id="4" loc="2.4">ξένου δέ τινος μαλακῶς καὶ σχολῇ προσαγαγόντος, παρωσαμένη αὐτόν, “οὐκ ἄπει ἐντεῦθεν,” εἶπεν, “οὐδὲ τὰ τῆς γυναικὸς δυνάμενος;”ν</TextUnit>
    <TextUnit id="5" loc="2.5">ἐρωτηθεῖσα δὲ ὑπό τινος ̓Αττικῆς, “διὰ τί ὑμεῖς ἄρχετε μόναι τῶν ἀνδρῶν αἱ Λάκαιναι;” “ὅτι,” ἔφη, “καὶ τίκτομεν μόναι ἄνδρας.”</TextUnit>
    <TextUnit id="6" loc="2.6">Προτρεπομένη δὲ τὸν ἄνδρα Λεωνίδαν ἐξιόντα εἰς Θερμοπύλας ἄξιον τῆς Σπάρτης φανῆναι, ἠρώτα τί χρὴ πράττειν ὁ δὲ ἔφη, “ἀγαθὸν γαμεῖν καὶ ἀγαθὰ τίκτειν.”</TextUnit>
    <TextUnit id="7" loc="3.1">Γυρτιάς, ̓Ακροτάτου ποτὲ τοῦ θυγατριδοῦ αὐτῆς ἔκ τινος τῶν παίδων μάχης πολλὰς πληγὰς λαβόντος καὶ ἀπενεχθέντος οἴκαδε ὡς τεθνηκότος, κλαιόντων τῶν οἰκείων τε καὶ γνωρίμων, “οὐ σιωπήσετε;”  ἔφη: ἔδειξε γὰρ οἵου αἵματος ἦν ”: καὶ οὐκ ἔφη δεῖν τοὺς ἀγαθοὺς βοᾶν ἀλλ' ἰατρεύεσθαι.</TextUnit>
    <TextUnit id="8" loc="3.2">ὅτε ἄγγελος ἦλθεν ἐκ Κρήτης τὸν ̓Ακροτάτου θάνατον ἀπαγγέλλων, “οὐκ ἔμελλεν,” ἔφη, “πρὸς τοὺς πολεμίους ἥκων ἢ αὐτὸς ὑπ' ἐκείνων ἀποθανεῖσθαι ἢ κατακανεῖν ἐκείνους; ἥδιον δ' ἀκούειν ὅτι ἀπέθανε καὶ ἑαυτῆς καὶ τῆς πόλεως ἀξίως καὶ τῶν προγόνων, ἢ εἰ ἔζη τὸν ἅπαντα χρόνον κακὸς ὤν.”</TextUnit>
    <TextUnit id="9" loc="4.1">Δαματρία τὸν υἱὸν δειλὸν καὶ ἀνάξιον ἑαυτῆς ἀκούσασα, παραγενόμενον ἀνεῖλε: τὸ δ' ἐπίγραμμα ἐπ' αὐτῆς τόδε,  τὸν παραβάντα νόμους Δαμάτριον ἔκτανε μάτηρ  ἁ Λακεδαιμονία τὸν Λακεδαιμόνιον.</TextUnit>
    <TextUnit id="10" loc="5.1">ἑτέρα Λάκαινα τὸν υἱὸν λιποτακτήσαντα ὡς ἀνάξιον τῆς πατρίδος ἀνεῖλεν, εἰποῦσα, “οὐκ ἐμὸν τὸ φίτυμα.” ἐφ' ἧς τὸ ἐπίγραμμα τόδε,  ἔρρε κακὸν φίτυμα διὰ σκότος, οὗ διὰ μῖσος  Εὐρώτας δειλαῖς μηδ' ἐλάφοισι ῥέοι.   ἀχρεῖον σκυλάκευμα, κακὰ μερίς, ἔρρε ποθ' ̔́Αιδαν,   ἔρρε: τὸ μὴ Σπάρτας ἄξιον οὐδ' ἔτεκον.</TextUnit>
    <TextUnit id="11" loc="5.2">ἄλλη ἀκούσασα τὸν υἱὸν ἐν παρατάξει πεσόντα ἔφη,  δειλοὶ κλαιέσθωσαν ἐγὼ δέ σε, τέκνον, ἄδακρυς  θάπτω τὸν καὶ ἐμὸν καὶ Λακεδαιμόνιον.</TextUnit>
    <TextUnit id="12" loc="5.3">ἀκούσασά τις τὸν υἱὸν σεσῳσμένον καὶ πεφευγότα ἐκ τῶν πολεμίων, γράφει αὐτῷ, “κακὰ φάμα τευ κακκέχυται: ἢ ταύταν νῦν ἔκνιψαι ἢ μὴ ἔσο.”</TextUnit>
    <TextUnit id="13" loc="5.4">ἄλλη, τῶν υἱῶν φυγόντων ἐκ μάχης καὶ παραγενομένων ὡς αὐτήν, “ποῦ,” φησίν, “ἥκετε δραπετεύσαντες, κακὰ ἀνδράποδα; ἢ δεῦρο ὅθεν ἐξέδυτε καταδυσόμενοι;” ἀνασυραμένη καὶ ἐπιδείξασα αὐτοῖς.</TextUnit>
    <TextUnit id="14" loc="5.5">προσάγοντά τις τὸν υἱὸν θεασαμένη ἐπύθετο, “τί πράττει ἡ πατρίς;” εἰπόντος δέ, “πάντες ἀπολώλασι,” κεραμίδα ἄρασα ἐπαφῆκεν αὐτῷ καὶ ἀνεῖλεν, εἰποῦσα, “σὲ οὖν κακάγγελον ἔπεμψαν ἡμῖν;”</TextUnit>
    <TextUnit id="15" loc="5.6">διηγουμένου τινὸς τῇ μητρὶ γενναῖον θάνατον τοῦ ἀδελφοῦ, “εἶτ' οὐκ αἰσχρόν,” εἶπε, “τῆς τοιαύτης συνοδίας ἀποτυχεῖν;”</TextUnit>
    <TextUnit id="16" loc="5.7">ἐκπέμψασά τις τοὺς υἱοὺς αὑτῆς πέντε ὄντας ἐπὶ πόλεμον, ἐν τοῖς προαστείοις εἱστήκει καραδοκοῦσα τί ἐκ τῆς μάχης ἀποβήσοιτο: ὡς δὲ παραγενόμενός τις πυθομένῃ ἀπήγγειλε τοὺς παῖδας ἅπαντας τετελευτηκέναι, “ἀλλ' οὐ τοῦτο  ἐπυθόμην,” εἶπε, “κακὸν ἀνδράποδον, ἀλλὰ τί πράττει ἡ πατρίς.” φήσαντος δὲ ὅτι νικᾷ, “ἀσμένη τοίνυν,” εἶπε, “δέχομαι καὶ τὸν τῶν παίδων θάνατον.”</TextUnit>
    <TextUnit id="17" loc="5.8">Θάπτουσά τις τὸν υἱόν, ὡς γραΐδιον εὐτελὲς προσελθὸν αὐτῇ, “ὦ γύναι, τᾶς τύχας,” εἶπε, “νὴ. τὼ σιώ ἀλλὰ τᾶς καλᾶς γ',” ἔφη: “καὶ γὰρ αὐτὸν οὗ ἕνεκεν ἔτεκον, ἵν' ὑπὲρ τᾶς Σπάρτας ἀποθάνῃ,  τοῦτό μοι συνέβη.”</TextUnit>
    <TextUnit id="18" loc="5.9">Σεμνυνομένης γυναικός τινος ̓Ιωνικῆς ἐπί τινι τῶν ἑαυτῆς ὑφασμάτων ὄντι πολυτελεῖ, Λάκαινα ἐπιδείξασα τοὺς τέτταρας υἱοὺς ὄντας κοσμιωτάτους, τοιαῦτα, ἔφη, δεῖ εἶναι τὰ τῆς καλῆς καὶ ἀγαθῆς γυναικὸς ἔργα καὶ ἐπὶ τούτοις ἐπαίρεσθαι καὶ μεγαλαυχεῖν.</TextUnit>
    <TextUnit id="19" loc="5.10">ἄλλη ἀκούσασα περὶ τοῦ υἱοῦ, ὡς κακῶς ἐπὶ τῆς ξένης ἀναστρέφοιτο, ἔγραψε, “κακά τευ φάμα κακκέχυται: ταύταν ἀπώθευ ἢ μὴ ἔσο.”</TextUnit>
    <TextUnit id="20" loc="5.11">παραπλησίως δὲ καὶ Χίων φυγάδες ἐλθόντες εἰς Σπάρτην πολλὰ Παιδαρήτου κατηγόρουν μεταπεμφαμένη  δὲ αὐτοὺς ἡ μήτηρ αὐτοῦ Τελευτία καὶ ἀκούσασα ὧν ἐνεκάλουν, ἐπεὶ ἐδόκει αὐτῇ ἁμαρτάνειν ὁ υἱός, ἐπέστειλεν, “ἁ μάτηρ Παιδαρήτῳ: ἢ βελτίονα πρᾶσσε ἢ αὖθι μένε, ἀπογνοὺς τὰν ἐς Σπάρταν σωτηρίαν.”</TextUnit>
    <TextUnit id="21" loc="5.12">ἑτέρα ἐπ' ἀδικήματι τῷ παιδὶ κρινομένῳ, “τέκνον,” εἶπεν, “ἢ τᾶς αἰτίας ἢ σεαυτὸν τοῦ ζῆν ἀπόλυσον.”</TextUnit>
    <TextUnit id="22" loc="5.13">ἄλλη χωλὸν υἱὸν ἐπὶ παράταξιν προπέμπουσα, “τέκνον,” εἶπε, “κατὰ βῆμα τῆς ἀρετῆς μέμνησο.”</TextUnit>
    <TextUnit id="23" loc="5.14">ἄλλη, τοῦ παιδὸς αὐτῇ ἀφικομένου ἀπὸ παρατάξεως τετρωμένου τὸν πόδα καὶ σφόδρα  ἀλγοῦντος, “ἐὰν τῆς ἀρετῆς,” εἶπε, “μέμνῃ, ὦ τέκνον, καὶ ἄπονος ἔσῃ καὶ θαρρήσεις.”</TextUnit>
    <TextUnit id="24" loc="5.15">Λάκων τρωθεὶς ἐν πολέμῳ καὶ βαδίζειν μὴ δυνάμενος, τετραποδιστὶ ὥδευεν. αἰσχυνομένῳ δ' αὐτῷ εἶναι γελοίῳ ἡ μήτηρ, “καὶ πόσῳ βέλτιον, ὦ τέκνον,” εἶπε, “μᾶλλον ἐπὶ τῇ ἀνδρείᾳ γεγηθέναι ἢ αἰσχύνεσθαι ἐπὶ γέλωτι ἀνοήτῳ;”ν</TextUnit>
    <TextUnit id="25" loc="5.16">ἄλλη προσαναδιδοῦσα τῷ παιδὶ τὴν ἀσπίδα καὶ παρακελευομένη, “τέκνον,” ἔφη, “ἢ τὰν ἢ ἐπὶ τᾶς.”</TextUnit>
    <TextUnit id="26" loc="5.17">ἄλλη προϊόντι τῷ υἱῷ ἐπὶ πόλεμον ἀναδιδοῦσα τὴν ἀσπίδα, “ταύτην,” ἔφη, “ὁ πατήρ σοι ἀεὶ ἔσῳζε: καὶ σὺ οὖν ἢ ταύτην σῷζε ἢ μὴ ἔσο.”</TextUnit>
    <TextUnit id="27" loc="5.18">ἄλλη πρὸς τὸν υἱὸν λέγοντα μικρὸν ἔχειν τὸ ξίφος εἶπε, “καὶ βῆμα πρόσθες.”</TextUnit>
    <TextUnit id="28" loc="5.19">ἄλλη ἀκούσασα, ὅτι ὁ υἱὸς αὐτῆς ἐν παρατάξει ἀνδραγαθήσας ἀπέθανεν, “ἐμὸς γὰρ ἦν,”  εἶπε. περὶ δὲ τοῦ ἑτέρου πυθομένη ὅτι ἀποδειλιάσας σῴζεται, “οὐ γὰρ ἦν ἐμός,” ἔφη.</TextUnit>
    <TextUnit id="29" loc="5.20">ἑτέρα ἀκούσασα τεθνάνα τὸν υἱὸν ἐν μάχῃ καθάπερ ἐτέτακτο “κάτθετε αὐτόν,” ἔφη, “ἀναπληρωσάτω δὲ τὴν ἐκείνου τάξιν ὁ ἀδελφός.”</TextUnit>
    <TextUnit id="30" loc="5.21">ἄλλη πομπὴν τελοῦσα πάνδημον ἤκουσεν ἐπὶ τῆς παρατάξεως νικᾶν τὸν υἱόν, ἐκ δὲ τῶν τραυμάτων πολλῶν γενομένων θνήσκειν. οὐ περιελομένη οὖν τὸν στέφανον, ἀλλὰ σεμνυνθεῖσα πρὸς τὰς πλησίον εἶπεν, “ὡς πολλῷ κάλλιον, ὦ φίλαι,  ἐστὶν ἐν παρατάξει νικῶντα τελευτᾶν ἢ τὰ ̓Ολύμπια περιγιγνόμενον ζῆν.”</TextUnit>
    <TextUnit id="31" loc="5.22">διηγουμένου τινὸς τῇ ἀδελφῇ γενναῖον θάνατον τοῦ παιδὸς αὐτῆς, ἐκείνη εἶπεν ὅτι “ὅσον ἐπ' ἐκείνῳ γέγηθα, τοσοῦτον ἐπὶ σοὶ ἄχθομαι, ἐναρέτου συνοδίας ἀπολειφθέντι.”</TextUnit>
    <TextUnit id="32" loc="5.23">Λακαίνῃ τις προσέπεμψεν, εἰ φθορᾷ συνεπινεύει. ἡ δ' ἔφη, “παῖς μὲν οὖσα ἔμαθον τῷ πατρὶ πείθεσθαι, καὶ τοῦτο ἔπραξα: γυνὴ δὲ γενομένη τῷ ἀνδρί: εἰ οὖν δίκαιά με παρακαλεῖ, τούτῳ φανερὸν ποιησάτω πρῶτον.”</TextUnit>
    <TextUnit id="33" loc="5.24">παρθένος πενιχρὰ ἐρωτηθεῖσα τίνα δίδωσι τῷ γαμοῦντι προῖκα, “τὴν πάτριον,” ἔφη, “σωφροσύνην.”</TextUnit>
    <TextUnit id="34" loc="5.25">Λάκαινα ἐρωτηθεῖσα εἰ τἀνδρὶ προσελήλυθεν, “οὐκ ἐγώ,” εἶπεν, “ἀλλ' ὁ ἀνὴρ ἐμοί. ”</TextUnit>
    <TextUnit id="35" loc="5.26">κρύφα τις διαπαρθενευθεῖσα καὶ διαφθείρασα τὸ βρέφος οὕτως ἐνεκαρτέρησε μηδεμίαν προενεγκαμένη φωνήν, ὥστε καὶ τὸν πατέρα καὶ ἄλλους πλησίον ὄντας λαθεῖν ἀποκυήσασα: τὸ γὰρ μέγεθος τῶν ἀλγηδόνων τῇ εὐσχημοσύνῃ τὸ ἄσχημον προσπεσὸν ἐνίκησε.</TextUnit>
    <TextUnit id="36" loc="5.27">Λάκαινα πιπρασκομένη καὶ ἐρωτωμένη τί ἐπίσταται, ἔφη, “πιστὰ ἦμεν.”</TextUnit>
    <TextUnit id="37" loc="5.28">ἄλλη αἰχμαλωτευθεῖσα καὶ ἐρωτωμένη παραπλησίως, “εὖ οἰκεῖν οἶκον,” ἔφη.</TextUnit>
    <TextUnit id="38" loc="5.29">ἐρωτηθεῖσά τις ὑπό τινος, εἰ ἔσται ἀγαθή, ἂν αὐτὴν ἀγοράσῃ, εἶπε, “κἂν μὴ ἀγοράσῃς.”</TextUnit>
    <TextUnit id="39" loc="5.30">ἄλλη πιπρασκομένη, τοῦ κήρυκος πυνθανομένου τί ἐπίσταται, “ἐλευθέρα,” εἶπεν, “ἦμεν.” νὡς δὲ ὁ ὠνησάμενος προσέταττέ τινα αὐτῇ οὐχ ἁρμόζοντα ἐλευθέρᾳ, εἰποῦσα, “οἰμώξῃ φθονήσας σεαυτῷ τοιούτου κτήματος,” ἐξήγαγεν ἑαυτήν.</TextUnit>
  </Text>
</TessDocument>
