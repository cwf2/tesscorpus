<?xml version="1.0" encoding="UTF-8"?>
<TessDocument id="tryphiodorus.the_taking_of_ilios">
  <Metadata>
    <Author>tryphiodorus</Author>
    <Display>The Taking of Ilios</Display>
    <Abbr>tryph</Abbr>
    <Lang>grc</Lang>
    <Prose>0</Prose>
    <PrintSource>A. W. Mair, Oppian, Colluthus, Tryphiodorus with an English Translation by A.W. Mair.London, William Heinemann, Ltd.; New York: G.P. Putnam's Sons, 1928.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0491</DigitalSourceURL>
    <AddedBy>Bridget Murray</AddedBy>
    <URI>urn:cts:greekLit:tlg0647.tlg001.perseus-grc1</URI>
  </Metadata>
  <Text>
    <TextUnit id="0" loc="1.1">τέρμα πολυκμήτοιο μεταχρόνιον πολέμοιο</TextUnit>
    <TextUnit id="1" loc="1.2">καὶ λόχον, ̓Αργείης ἱππήλατον ἔργον ̓Αθήνης,</TextUnit>
    <TextUnit id="2" loc="1.3">αὐτίκα μοι σπεύδοντι πολὺν διὰ μῦθον ἀνεῖσα</TextUnit>
    <TextUnit id="3" loc="1.4">ἔννεπε, Καλλιόπεια, καὶ ἀρχαίην ἔριν ἀνδρῶν</TextUnit>
    <TextUnit id="4" loc="1.5">κεκριμένου πολέμοιο ταχείῃ λῦσον ἀοιδῇ.</TextUnit>
    <TextUnit id="5" loc="1.6">ἤδη μὲν δεκάτοιο κυλινδομένου λυκάβαντος</TextUnit>
    <TextUnit id="6" loc="1.7">γηραλέη τετάνυστο φόνων ἀκόρητος ̓Ενυὼ</TextUnit>
    <TextUnit id="7" loc="1.8">Τρωσί τε καὶ Δαναοῖσιν: ἐναιρομένων δ' ἄρα φωτῶν</TextUnit>
    <TextUnit id="8" loc="1.9">δούρατα κεκμήκει, ξιφέων δ' ἔθνῃσκον ἀπειλαί,</TextUnit>
    <TextUnit id="9" loc="1.10">σβέννυτο θωρήκων ἐνοπή, μινύθεσκε δ' ἑλικτὴ</TextUnit>
    <TextUnit id="10" loc="1.11">ἁρμονίη ῥηχθεῖσα φερεσσακέων τελαμώνων,</TextUnit>
    <TextUnit id="11" loc="1.12">ἀσπίδες οὐκ ἀνέχοντο μένειν ἔτι δοῦπον ἀκόντων,</TextUnit>
    <TextUnit id="12" loc="1.13">λύετο καμπύλα τόξα, κατέρρεον ὠκέες ἰοί.</TextUnit>
    <TextUnit id="13" loc="1.14">ἵπποι δ' οἱ μὲν ἄνευθεν ἀεργηλῆς ἐπὶ φάτνης</TextUnit>
    <TextUnit id="14" loc="1.15">οἰκτρὰ κάτω μύοντες ὁμόζυγας ἔστενον ἵππους,</TextUnit>
    <TextUnit id="15" loc="1.16">οἱ δ' αὐτοὺς ποθέοντες ὀλωλότας ἡνιοχῆας.</TextUnit>
    <TextUnit id="16" loc="1.17">κεῖτο δὲ Πηλείδης μὲν ἔχων ἅμα νεκρὸν ἑταῖρον,</TextUnit>
    <TextUnit id="17" loc="1.18">̓Αντιλόχῳ δ' ἐπὶ παιδὶ γέρων ὠδύρετο Νέστωρ,</TextUnit>
    <TextUnit id="18" loc="1.19">Αἴας δ' αὐτοφόνῳ βριαρὸν δέμας ἕλκεϊ λύσας</TextUnit>
    <TextUnit id="19" loc="1.20">φάσγανον ἐχθρὸν ἔλουσε μεμηνότος αἵματος ὄμβρῳ.</TextUnit>
    <TextUnit id="20" loc="1.21">Τρωσὶ δὲ λωβητῆρσιν ἐφ' ̔́Εκτορος ἑλκυθμοῖσι</TextUnit>
    <TextUnit id="21" loc="1.22">μυρομένοις οὐ μοῦνον ἔην ἐπιδήμιον ἄλγος,</TextUnit>
    <TextUnit id="22" loc="1.23">ἀλλὰ καὶ ἀλλοθρόοις ἐπὶ πένθεσι κωκύοντες</TextUnit>
    <TextUnit id="23" loc="1.24">δάκρυσιν ἠμείβοντο πολυγλώσσων ἐπικούρων.</TextUnit>
    <TextUnit id="24" loc="1.25">κλαῖον μὲν Λύκιοι Σαρπηδόνα, τόν ποτε μήτηρ</TextUnit>
    <TextUnit id="25" loc="1.26">ἐς Τροίην μὲν ἔπεμψεν ἀγαλλομένη Διὸς εὐνῇ,</TextUnit>
    <TextUnit id="26" loc="1.27">δουρὶ δὲ Πατρόκλοιο Μενοιτιάδαο πεσόντα</TextUnit>
    <TextUnit id="27" loc="1.28">αἵματι δακρύσας ἐχύθη πατρώιος ἀήρ.</TextUnit>
    <TextUnit id="28" loc="1.29">καὶ δολίην ὑπὸ νύκτα κακῷ πεπεδημένον ὕπνῳ</TextUnit>
    <TextUnit id="29" loc="1.30">̔Ρῆσον μὲν Θρήικες ἐκώκυον: ἡ δ' ἐπὶ πότμῳ</TextUnit>
    <TextUnit id="30" loc="1.31">Μέμνονος οὐρανίην νεφέλην ἀνεδήσατο μήτηρ</TextUnit>
    <TextUnit id="31" loc="1.32">φέγγος ὑποκλέψασα κατηφέος ἤματος ̓Ηώς.</TextUnit>
    <TextUnit id="32" loc="1.33">αἱ δ' ἀπὸ Θερμώδοντος ἀρηιφίλοιο γυναῖκες</TextUnit>
    <TextUnit id="33" loc="1.34">κοπτόμεναι περίκυκλον ἀθηλέος ὄμφακα μαζοῦ</TextUnit>
    <TextUnit id="34" loc="1.35">παρθένον ὠδύροντο δαΐφρονα Πενθεσίλειαν,</TextUnit>
    <TextUnit id="35" loc="1.36">ἥτε πολυξείνοιο χορὸν πολέμοιο μολοῦσα</TextUnit>
    <TextUnit id="36" loc="1.37">θηλείης ὑπὸ χειρὸς ἀπεσκέδασεν νέφος ἀνδρῶν</TextUnit>
    <TextUnit id="37" loc="1.38">νῆας ἐς ἀγχιάλους: μελίῃ δέ ἑ μοῦνος ὑποστὰς</TextUnit>
    <TextUnit id="38" loc="1.39">καὶ κτάνε καὶ σύλησε καὶ ἐκτερέιξεν ̓Αχιλλεύς.</TextUnit>
    <TextUnit id="39" loc="1.40">εἱστήκει δ' ἔτι πᾶσα θεοδμήτων ὑπὸ πύργων</TextUnit>
    <TextUnit id="40" loc="1.41">̓́Ιλιος ἀκλινέεσσιν ἐπεμβεβαυῖα θεμέθλοις,</TextUnit>
    <TextUnit id="41" loc="1.42">ἀμβολίῃ δ' ἤσχαλλε δυσαχθέι λαὸς ̓Αχαιῶν.</TextUnit>
    <TextUnit id="42" loc="1.43">καί νύ κεν ὑστατίοισιν ἐποκνήσασα πόνοισιν</TextUnit>
    <TextUnit id="43" loc="1.44">ἀκάματός περ ἐοῦσα μάτην ἵδρωσεν ̓Αθήνη,</TextUnit>
    <TextUnit id="44" loc="1.45">εἰ μὴ Δηιφόβοιο γαμοκλόπον ὕβριν ἐάσας</TextUnit>
    <TextUnit id="45" loc="1.46">̓Ιλιόθεν Δαναοῖσιν ἐπὶ ξένος ἤλυθε μάντις,</TextUnit>
    <TextUnit id="46" loc="1.47">οἷα δέ που μογέοντι χαριζόμενος Μενελάῳ</TextUnit>
    <TextUnit id="47" loc="1.48">ὀψιτέλεστον ὄλεθρον ἑῇ μαντεύσατο πάτρῃ.</TextUnit>
    <TextUnit id="48" loc="1.49">οἱ δὲ βαρυζήλοιο θεοπροπίῃς ̔Ελένοιο</TextUnit>
    <TextUnit id="49" loc="1.50">αὐτίκα μηκεδανοῖο μόθου τέλος ἠρτύναντο.</TextUnit>
    <TextUnit id="50" loc="1.51">καὶ Σκῦρον μὲν ἔβαινε λιπὼν εὐπάρθενον ἄστυ</TextUnit>
    <TextUnit id="51" loc="1.52">υἱὸς ̓Αχιλλῆος καὶ ἐπαινῆς Δηιδαμείης:</TextUnit>
    <TextUnit id="52" loc="1.53">μήπω δ' εὐφυέεσσιν ἰουλίζων κροτάφοισιν</TextUnit>
    <TextUnit id="53" loc="1.54">ἀλκὴν πατρὸς ἔφαινε νέος περ ἐὼν πολεμιστής.</TextUnit>
    <TextUnit id="54" loc="1.55">ἦλθε δὲ καὶ Δαναοῖσιν ἑὸν βρέτας ἁγνὸν ἄγουσα</TextUnit>
    <TextUnit id="55" loc="1.56">ληιστὴ μὲν ἐοῦσα, φίλοις δ' ἐπίκουρος ̓Αθήνη.</TextUnit>
    <TextUnit id="56" loc="1.57">ἤδη καὶ βουλῇσι θεῆς ὑποεργὸς ̓Επειὸς</TextUnit>
    <TextUnit id="57" loc="1.58">Τροίης ἐχθρὸν ἄγαλμα πελώριον ἵππον ἐποίει.</TextUnit>
    <TextUnit id="58" loc="1.59">καὶ δὴ τέμνετο δοῦρα καὶ ἐς πεδίον κατέβαινεν</TextUnit>
    <TextUnit id="59" loc="1.60">̓́Ιδης ἐξ αὐτῆς, ὁπόθεν καὶ πρόσθε Φέρεκλος</TextUnit>
    <TextUnit id="60" loc="1.61">νῆας ̓Αλεξάνδρῳ τεκτήνατο, πήματος ἀρχήν.</TextUnit>
    <TextUnit id="61" loc="1.62">ποίει δ' εὐρυτάτῃς μὲν ἐπὶ πλευρῇς ἀραρυῖαν</TextUnit>
    <TextUnit id="62" loc="1.63">γαστέρα κοιλήνας, ὁπόσον νεὸς ἀμφιελίσσης</TextUnit>
    <TextUnit id="63" loc="1.64">ὀρθὸν ἐπὶ στάθμην μέγεθος τορνώσατο τέκτων.</TextUnit>
    <TextUnit id="64" loc="1.65">αὐχένα δὲ γλαφυροῖσιν ἐπὶ στήθεσσιν ἔπηξε</TextUnit>
    <TextUnit id="65" loc="1.66">ξανθῷ πορφυρόπεζαν ἐπιρρήνας τρίχα χρυσῷ:</TextUnit>
    <TextUnit id="66" loc="1.67">ἡ δ' ἐπικυμαίνουσα μετήορος αὐχένι κυρτῷ</TextUnit>
    <TextUnit id="67" loc="1.68">ἐκ κορυφῆς λοφόεντι κατεσφρηγίζετο δεσμῷ.</TextUnit>
    <TextUnit id="68" loc="1.69">ὀφθαλμοὺς δ' ἐνέθηκε λιθώπεας ἐν δυσὶ κύκλοις</TextUnit>
    <TextUnit id="69" loc="1.70">γλαυκῆς βηρύλλοιο καὶ αἱμαλέης ἀμεθύσσου:</TextUnit>
    <TextUnit id="70" loc="1.71">τῶν δ' ἐπιμισγομένων διδύμης ἀμαρύγματι χροιῆς</TextUnit>
    <TextUnit id="71" loc="1.72">γλαυκῶν φοινίσσοντο λίθων ἑλίκεσσιν ὀπωπαί.</TextUnit>
    <TextUnit id="72" loc="1.73">ἀργυφέους δ' ἐχάραξεν ἐπὶ γναθμοῖσιν ὀδόντας</TextUnit>
    <TextUnit id="73" loc="1.74">ἄκρα δακεῖν σπεύδοντας ἐυστρέπτοιο χαλινοῦ:</TextUnit>
    <TextUnit id="74" loc="1.75">καὶ στόματος μεγάλοιο λαθὼν ἀνέῳξε κελεύθους</TextUnit>
    <TextUnit id="75" loc="1.76">ἀνδράσι κευθομένοισι παλίρροον ἆσθμα φυλάσσων,</TextUnit>
    <TextUnit id="76" loc="1.77">καὶ διὰ μυκτήρων φυσίζοος ἔρρεεν ἀήρ.</TextUnit>
    <TextUnit id="77" loc="1.78">οὔατα δ' ἀκροτάτοισιν ἐπὶ κροτάφοισιν ἄρηρεν</TextUnit>
    <TextUnit id="78" loc="1.79">ὀρθὰ μάλ', αἰὲν ἑτοῖμα μένειν σάλπιγγος ἀκουήν.</TextUnit>
    <TextUnit id="79" loc="1.80">νῶτα δ' ὁμοῦ λαγόνεσσι συνήρμοσε καὶ ῥάχιν ὑγρήν,</TextUnit>
    <TextUnit id="80" loc="1.81">ἰσχία δὲ γλουτοῖσιν ὀλισθηροῖσι συνῆψε.</TextUnit>
    <TextUnit id="81" loc="1.82">σύρετο δὲ πρυμνοῖσιν ἐπ' ἴχνεσιν ἔκλυτος οὐρὴ</TextUnit>
    <TextUnit id="82" loc="1.83">ἄμπελος ὣς γναμπτοῖσι καθελκομένη θυσάνοισιν.</TextUnit>
    <TextUnit id="83" loc="1.84">οἱ δὲ πόδες βαλίοισιν ἐπερχόμενοι γονάτεσσιν</TextUnit>
    <TextUnit id="84" loc="1.85">εὔπτερον ὥσπερ ἔμελλον ἐπὶ δρόμον ὁπλίζεσθαι,</TextUnit>
    <TextUnit id="85" loc="1.86">οὕτως ἠπείγοντο: μένειν δ' ἐκέλευεν ἀνάγκη.</TextUnit>
    <TextUnit id="86" loc="1.87">οὐ μὲν ὑπὸ κνήμῃσιν ἀχαλκέες ἔξεχον ὁπλαί,</TextUnit>
    <TextUnit id="87" loc="1.88">μαρμαρέης δ' ἑλίκεσσι κατεσφήκωντο χελώνης</TextUnit>
    <TextUnit id="88" loc="1.89">ἁπτόμεναι πεδίοιο μόγις κρατερώνυχι χαλκῷ.</TextUnit>
    <TextUnit id="89" loc="1.90">κληιστὴν δ' ἐνέθηκε θύρην καὶ κλίμακα τυκτήν,</TextUnit>
    <TextUnit id="90" loc="1.91">ἡ μὲν ὅπως ἀίδηλος ἐπὶ πλευρῇς ἀραρυῖα</TextUnit>
    <TextUnit id="91" loc="1.92">ἔνθα καὶ ἔνθα φέρῃσι λόχον κλυτόπωλον ̓Αχαιῶν,</TextUnit>
    <TextUnit id="92" loc="1.93">ἡ δ' ἵνα λυομένη τε καὶ ἔμπεδον εἰς ἓν ἰοῦσα</TextUnit>
    <TextUnit id="93" loc="1.94">εἴη σφιν καθύπερθεν ὁδὸς καὶ νέρθεν ὀροῦσαι.</TextUnit>
    <TextUnit id="94" loc="1.95">ἀμφὶ δέ μιν λευκοῖο κατ' αὐχένος ἠδὲ γενείων</TextUnit>
    <TextUnit id="95" loc="1.96">ἄνθεσι πορφυρέοισι πέριξ ἔζωσεν ἱμάντων</TextUnit>
    <TextUnit id="96" loc="1.97">καὶ σκολιῇς ἑλίκεσσιν ἀναγκαίοιο χαλινοῦ</TextUnit>
    <TextUnit id="97" loc="1.98">κολλήσας ἐλέφαντι καὶ ἀργυροδίνεϊ χαλκῷ.</TextUnit>
    <TextUnit id="98" loc="1.99">αὐτὰρ ἐπειδὴ πάντα κάμεν μενεδήιον ἵππον,</TextUnit>
    <TextUnit id="99" loc="1.100">κύκλον ἐυκνήμιδα ποδῶν ὑπέθηκεν ἑκάστῳ</TextUnit>
    <TextUnit id="100" loc="1.101">ἑλκόμενος πεδίοισιν ὅπως πειθήνιος εἴη</TextUnit>
    <TextUnit id="101" loc="1.102">μηδὲ βιαζομένοισι δυσέμβατον οἶμον ὁδεύῃ.</TextUnit>
    <TextUnit id="102" loc="1.103">ὣς ὁ μὲν ἐξήστραπτε φόβῳ καὶ κάλλεϊ πολλῷ</TextUnit>
    <TextUnit id="103" loc="1.104">εὐρύς θ' ὑψηλός τε: τὸν οὐδέ κεν ἀρνήσαιτο,</TextUnit>
    <TextUnit id="104" loc="1.105">εἴ μιν ζωὸν ἔτετμεν, ἐλαυνέμεν ἵππιος ̓́Αρης.</TextUnit>
    <TextUnit id="105" loc="1.106">ἀμφὶ δέ μιν μέγα τεῖχος ἐλήλατο, μή τις ̓Αχαιῶν</TextUnit>
    <TextUnit id="106" loc="1.107">πρίν μιν ἐσαθρήσειε, δόλον δ' ἀνάπυστον ἀνάψῃ.</TextUnit>
    <TextUnit id="107" loc="1.108">οἱ δὲ Μυκηναίης ̓Αγαμέμνονος ἐγγύθι νηὸς</TextUnit>
    <TextUnit id="108" loc="1.109">λαῶν ὀρνυμένων ὅμαδον καὶ κῦμα φυγόντες</TextUnit>
    <TextUnit id="109" loc="1.110">ἐς βουλὴν βασιλῆες ἀολλίσθησαν ̓Αχαιῶν.</TextUnit>
    <TextUnit id="110" loc="1.111">ἡ δὲ τανυφθόγγοιο δέμας κήρυκος ἑλοῦσα</TextUnit>
    <TextUnit id="111" loc="1.112">συμφράδμων ̓Οδυσῆι παρίστατο θοῦρις ̓Αθήνη</TextUnit>
    <TextUnit id="112" loc="1.113">ἀνδρὸς ἐπιχρίουσα μελίχροϊ νέκταρι φωνήν.</TextUnit>
    <TextUnit id="113" loc="1.114">αὐτὰρ ὁ δαιμονίῃσι νόον βουλῇσιν ἑλίσσων</TextUnit>
    <TextUnit id="114" loc="1.115">πρῶτα μὲν εἱστήκει κενεόφρονι φωτὶ ἐοικὼς</TextUnit>
    <TextUnit id="115" loc="1.116">ὄμματος ἀτρέπτοιο βολὴν ἐπὶ γαῖαν ἐρείσας,</TextUnit>
    <TextUnit id="116" loc="1.117">ἄφνω δ' ἀενάων ἐπέων ὠδῖνας ἀνοίξας</TextUnit>
    <TextUnit id="117" loc="1.118">δεινὸν ἀνεβρόντησε καὶ ἠερίης ἅτε πηγῆς</TextUnit>
    <TextUnit id="118" loc="1.119">ἐξέχεεν μέγα λαῖτμα μελισταγέος νιφετοῖο:</TextUnit>
    <TextUnit id="119" loc="1.120">ὦ φίλοι, ἤδη μὲν κρύφιος λόχος ἐκτετέλεσται</TextUnit>
    <TextUnit id="120" loc="1.121">χερσὶ μὲν ἀνδρομέῃσιν, ἀτὰρ βουλῇσιν ̓Αθήνης.</TextUnit>
    <TextUnit id="121" loc="1.122">ὑμεῖς δ', οἵτε μάλιστα πεποίθατε κάρτεϊ χειρῶν,</TextUnit>
    <TextUnit id="122" loc="1.123">πρόφρονες ἀλκήεντι νόῳ καὶ τλήμονι θυμῷ</TextUnit>
    <TextUnit id="123" loc="1.124">σπέσθε μοι: οὐ γὰρ ἔοικε πολὺν χρόνον ἐνθάδ' ἐόντας</TextUnit>
    <TextUnit id="124" loc="1.125">μοχθίζειν ἀτέλεστα καὶ ἀχρέα γηράσκοντας,</TextUnit>
    <TextUnit id="125" loc="1.126">ἀλλὰ χρὴ ζώοντας ἀοίδιμον ἔργον ἀνύσσαι</TextUnit>
    <TextUnit id="126" loc="1.127">ἢ θανάτῳ βροτόεντι κακοκλεὲς αἶσχος ἀλύξαι.</TextUnit>
    <TextUnit id="127" loc="1.128">ἡμῖν θαλπωραὶ προφερέστεραι ἤπερ ἐκείνοις,</TextUnit>
    <TextUnit id="128" loc="1.129">εἰ μήπω στρουθοῖο καὶ ἀρχαίοιο δράκοντος</TextUnit>
    <TextUnit id="129" loc="1.130">καὶ καλῆς πλατάνοιο καὶ ὠκυμόροις ἐπὶ τέκνοις</TextUnit>
    <TextUnit id="130" loc="1.131">μητέρος ἑλκομένης ἁπαλῶν τ' ἐλάθεσθε νεοσσῶν.</TextUnit>
    <TextUnit id="131" loc="1.132">εἰ δὲ θεοπροπίῃσι γέρων ἀνεβάλλετο Κάλχας,</TextUnit>
    <TextUnit id="132" loc="1.133">ἀλλὰ καὶ ὣς ̔Ελένοιο μετήλυδος ὀμφητῆρος</TextUnit>
    <TextUnit id="133" loc="1.134">μαντοσύναι καλέουσιν ἑτοιμοτάτην ἐπὶ νίκην.</TextUnit>
    <TextUnit id="134" loc="1.135">τούνεκά μοι πείθεσθε, καὶ ἱππείην ἐπὶ νηδὺν</TextUnit>
    <TextUnit id="135" loc="1.136">θαρσαλέοι σπεύδωμεν, ὅπως αὐτάγρετον ἄλγος</TextUnit>
    <TextUnit id="136" loc="1.137">Τρῶες ἀταρβήτοιο θεῆς ἀπατήνορα τέχνην</TextUnit>
    <TextUnit id="137" loc="1.138">̓́Ιλιον εἰσανάγωσιν ἑὸν κακὸν ἀμφαγαπῶντες.</TextUnit>
    <TextUnit id="138" loc="1.139">οἱ δ' ἄλλοι πρυμναῖα μεθίετε πείσματα νηῶν</TextUnit>
    <TextUnit id="139" loc="1.140">πῦρ ἴδιον πλεκτῇσιν ἐνὶ κλισίῃσι βαλόντες:</TextUnit>
    <TextUnit id="140" loc="1.141">̓Ιλιάδος δὲ λιπόντες ἐρημαίην χθονὸς ἀκτὴν</TextUnit>
    <TextUnit id="141" loc="1.142">πλώετε πασσυδίῃ ψευδώνυμον οἴκαδε νόστον,</TextUnit>
    <TextUnit id="142" loc="1.143">εἰσόκεν εὐόρμου τετανυσμένον ὲκ περιωπῆς</TextUnit>
    <TextUnit id="143" loc="1.144">ὔμμι συναγρομένοις ἐπὶ γείτονος αἰγιαλοῖο</TextUnit>
    <TextUnit id="144" loc="1.145">σημαίνῃ παλίνορσον ἐπὶ πλόον ἑσπέριον πῦρ.</TextUnit>
    <TextUnit id="145" loc="1.146">καὶ τότε μήτε τις ὄκνος ἐπειγομένων ἐρετάων</TextUnit>
    <TextUnit id="146" loc="1.147">γινέσθω μήτ' ἄλλο φόβου νέφος, οἷά τε νύκτες</TextUnit>
    <TextUnit id="147" loc="1.148">ἀνθρώποισι φέρουσιν ἐλαφροῦ δείματα θυμοῦ.</TextUnit>
    <TextUnit id="148" loc="1.149">ἔστω δὲ προτέρης ἀρετῆς ἐμφύλιος αἰδώς,</TextUnit>
    <TextUnit id="149" loc="1.150">μηδέ τις αἰσχύνειεν ἑὸν κλέος, ὥς κεν ἕκαστος</TextUnit>
    <TextUnit id="150" loc="1.151">ἄξιον ὧν ἐμόγησε λάβῃ γέρας ἱπποσυνάων.</TextUnit>
    <TextUnit id="151" loc="1.152">ὣς φάμενος βουλῆς ἐξήρχετο: τοῖο δὲ μύθοις</TextUnit>
    <TextUnit id="152" loc="1.153">πρῶτος ἐφωμάρτησε Νεοπτόλεμος θεοειδής,</TextUnit>
    <TextUnit id="153" loc="1.154">πῶλος ἅτε δροσόεντος ἐπειγόμενος πεδίοιο,</TextUnit>
    <TextUnit id="154" loc="1.155">ὅστε νεοζυγέεσσιν ἀγαλλόμενος φαλάροισιν</TextUnit>
    <TextUnit id="155" loc="1.156">ἔφθασε καὶ μάστιγα καὶ ἡνιοχῆος ἀπειλήν.</TextUnit>
    <TextUnit id="156" loc="1.157">Τυδείδης δ' ἐπόρουσε Νεοπτολέμῳ Διομήδης</TextUnit>
    <TextUnit id="157" loc="1.158">θαυμάζων, ὅτι τοῖος ὄην καὶ πρόσθεν ̓Αχιλλεύς.</TextUnit>
    <TextUnit id="158" loc="1.159">ἕσπετο καὶ Κυάνιππος, ὃν εὐπατέρεια Κομαιθὼ</TextUnit>
    <TextUnit id="159" loc="1.160">Τυδηὶς θαλάμοιο μινυνθαδίοιο τυχοῦσα</TextUnit>
    <TextUnit id="160" loc="1.161">ὠκυμόρῳ τέκε παῖδα σακεσπάλῳ Αἰγιαλῆι.</TextUnit>
    <TextUnit id="161" loc="1.162">ἔστη καὶ Μενέλαος: ἄγεν δέ μιν ἄγριος ὁρμὴ</TextUnit>
    <TextUnit id="162" loc="1.163">Δηιφόβου ποτὶ δῆριν, ἀπηνέι δ' ἔζεε θυμῷ</TextUnit>
    <TextUnit id="163" loc="1.164">δεύτερον ἁρπακτῆρα γάμου λελιημένος εὑρεῖν.</TextUnit>
    <TextUnit id="164" loc="1.165">τῷ δ' ἐπὶ Λοκρὸς ὄρουσεν ̓Οιλῆος ταχὺς Αἴας,</TextUnit>
    <TextUnit id="165" loc="1.166">εἰσέτι θυμὸν ἔχων πεπνυμένον οὐδ' ἐπὶ κούραις</TextUnit>
    <TextUnit id="166" loc="1.167">μαργαίνων ἀθέμιστον: ἀνέστησεν δὲ καὶ ἄλλον,</TextUnit>
    <TextUnit id="167" loc="1.168">Κρητῶν ̓Ιδομενῆα μεσαιπόλιον βασιλῆα.</TextUnit>
    <TextUnit id="168" loc="1.169">Νεστορίδης δ' ἅμα τοῖσιν ἔβη κρατερὸς Θρασυμήδης,</TextUnit>
    <TextUnit id="169" loc="1.170">καὶ Τελαμώνιος υἱὸς ἑκηβόλος ἤιε Τεῦκρος</TextUnit>
    <TextUnit id="170" loc="1.171">τοῖσι δ' ἐπ' ̓Αδμήτοιο πάις πολύιππος ἀνέστη</TextUnit>
    <TextUnit id="171" loc="1.172">Εὔμηλος: μετὰ τὸν δὲ θεοπρόπος ἔσσυτο Κάλχας</TextUnit>
    <TextUnit id="172" loc="1.173">εὖ εἰδώς, ὅτι μόχθον ἀμήχανον ἐκτελέσαντες</TextUnit>
    <TextUnit id="173" loc="1.174">ἤδη Τρώιον ἄστυ καθιππεύσουσιν ̓Αχαιοί.</TextUnit>
    <TextUnit id="174" loc="1.175">οὐδὲ μὲν οὐδ' οἳ ἔλειφθεν ἀποστρεφθέντες ἀρωγῆς</TextUnit>
    <TextUnit id="175" loc="1.176">Εὐρύπυλός τ' Εὐαιμονίδης ἀγαθός τε Λεοντεύς,</TextUnit>
    <TextUnit id="176" loc="1.177">Δημοφόων τ' ̓Ακάμας τε, δύω Θησήια τέκνα,</TextUnit>
    <TextUnit id="177" loc="1.178">̓Ορτυγίδης τ' ̓́Αντικλος, ὃν αὐτόθι τεθνειῶτα</TextUnit>
    <TextUnit id="178" loc="1.179">ἵππῳ δακρύσαντες ἐνεκτερέιξαν ̓Αχαιοί,</TextUnit>
    <TextUnit id="179" loc="1.180">Πηνέλεώς τε Μέγης τε καὶ ̓Αντιφάτης ἀγαπήνωρ</TextUnit>
    <TextUnit id="180" loc="1.181">̓Ιφιδάμας τε καὶ Εὐρυδάμας, Πελίαο γενέθλη,</TextUnit>
    <TextUnit id="181" loc="1.182">τόξῳ δ' ̓Αμφιδάμας κεκορυθμένος: ὕστατος αὖτε</TextUnit>
    <TextUnit id="182" loc="1.183">τέχνης ἀγλαόμητις ἑῆς ἐπέβαινεν ̓Επειός.</TextUnit>
    <TextUnit id="183" loc="1.184">εὐξάμενοι δὴ ἔπειτα Διὸς γλαυκώπιδι κούρῃ</TextUnit>
    <TextUnit id="184" loc="1.185">ἱππείην ἔσπευδον ἐς ὁλκάδα: τοῖσι δ' ̓Αθήνη</TextUnit>
    <TextUnit id="185" loc="1.186">ἀμβροσίῃ κεράσασα θεῶν ἐκόμισσεν ἐδωδὴν</TextUnit>
    <TextUnit id="186" loc="1.187">δεῖπνον ἔχειν, ἵνα μή τι πανημέριοι λοχόωντες</TextUnit>
    <TextUnit id="187" loc="1.188">τειρόμενοι βαρύθοιεν ἀτερπέι γούνατα λιμῷ.</TextUnit>
    <TextUnit id="188" loc="1.189">ὣς δ' ὁπότε κρυμοῖσιν ἀελλοπόδων νεφελάων</TextUnit>
    <TextUnit id="189" loc="1.190">ἠέρα παχνώσασα χιὼν ἐπάλυνεν ἀρούρας,</TextUnit>
    <TextUnit id="190" loc="1.191">τηκομένη δ' ἀνέηκε πολὺν ῥόον: οἱ δ' ἀπὸ πέτρης</TextUnit>
    <TextUnit id="191" loc="1.192">ὀξὺ καταθρῴσκοντα κυβιστητῆρι κυδοιμῷ</TextUnit>
    <TextUnit id="192" loc="1.193">δοῦπον ὑποπτήξαντες ὀριτρεφέος ποταμοῖο</TextUnit>
    <TextUnit id="193" loc="1.194">θῆρες ἐρωήσαντες ὑπὸ πτύχα κοιλάδος εὐνῆς</TextUnit>
    <TextUnit id="194" loc="1.195">σιγῇ φρικαλέῃσιν ἐπὶ πλευρῇσι μένουσι,</TextUnit>
    <TextUnit id="195" loc="1.196">πικρὰ δὲ πεινάοντες ὀιζυρῆς ὑπ' ἀνάγκης</TextUnit>
    <TextUnit id="196" loc="1.197">τλήμονες ἐκδέχαται, πότε παύεται ὄβριμον ὕδωρ:</TextUnit>
    <TextUnit id="197" loc="1.198">ὣς οἵγε γλαφυροῖο διὰ ξυλόχοιο θορόντες</TextUnit>
    <TextUnit id="198" loc="1.199">ἀτλήτους ἀνέχοντο πόνους ἀκμῆτες ̓Αχαιοί.</TextUnit>
    <TextUnit id="199" loc="1.200">τοῖσι δ' ἐπεκλήισσε θύρην ἐγκύμονος ἵππου</TextUnit>
    <TextUnit id="200" loc="1.201">πιστὸς ἀτεκμάρτοιο δόλου πυλαωρὸς ̓Οδυσσεύς.</TextUnit>
    <TextUnit id="201" loc="1.202">αὐτὸς δ' ἐν κεφαλῇ σκοπὸς ἕζετο: τὼ δέ οἱ ἄμφω</TextUnit>
    <TextUnit id="202" loc="1.203">ὀφθαλμὼ ποθέοντες ἐλάνθανον ἐκτὸς ἐόντας.</TextUnit>
    <TextUnit id="203" loc="1.204">̓Ατρείδης δ' ἐκέλευσεν ὑποδρηστῆρας ̓Αχαιοὺς</TextUnit>
    <TextUnit id="204" loc="1.205">λῦσαι λάινον ἕρκος ἐυγνάμπτοισι μακέλλαις,</TextUnit>
    <TextUnit id="205" loc="1.206">ἵππος ὅπερ κεκάλυπτο: θέλεν δέ ἑ γυμνὸν ἀᾶσαι,</TextUnit>
    <TextUnit id="206" loc="1.207">τηλεφανὴς ἴνα πᾶσιν ἑὴν χάριν ἀνδράσι πέμποι.</TextUnit>
    <TextUnit id="207" loc="1.208">καὶ τὸ μὲν ἐξελάχαινον ἐφημοσύνῃ βασιλῆος.</TextUnit>
    <TextUnit id="208" loc="1.209">ἠέλιος δ' ὅτε νύκτα παλίνσκιον ἀνδράσιν ἕλκων</TextUnit>
    <TextUnit id="209" loc="1.210">ἐς δύσιν ἀχλυόπεζαν ἑκηβόλον ἔτραπεν ἠῶ,</TextUnit>
    <TextUnit id="210" loc="1.211">δὴ τότε κηρύκων ἀπεκίδνατο λαὸν ἀυτὴ</TextUnit>
    <TextUnit id="211" loc="1.212">φεύγειν ἀγγελέουσα καὶ ἑλκέμεν εἰς ἅλα κοίλην</TextUnit>
    <TextUnit id="212" loc="1.213">νῆας ἐυκραίρους ἀνά τε πρυμνήσια λῦσαι.</TextUnit>
    <TextUnit id="213" loc="1.214">ἔνθα δὲ πευκήεντος ἀνασχόμενοι πυρὸς ὁρμὴν</TextUnit>
    <TextUnit id="214" loc="1.215">ἕρκεά τε πρήσαντες ἐυσταθέων κλισιάων</TextUnit>
    <TextUnit id="215" loc="1.216">νηυσὶν ἀνεπλώεσκον ἀπὸ ̔Ροιτειάδος ἀκτῆς</TextUnit>
    <TextUnit id="216" loc="1.217">ὅρμον ἐς ἀντιπέραιον ἐυστεφάνου Τενέδοιο</TextUnit>
    <TextUnit id="217" loc="1.218">γλαυκὸν ἀναπτύσσοντες ὕδωρ ̓Αθαμαντίδος ̔́Ελλης.</TextUnit>
    <TextUnit id="218" loc="1.219">μοῦνος δὲ πληγῇσιν ἑκούσια γυῖα χαραχθεὶς</TextUnit>
    <TextUnit id="219" loc="1.220">Αἰσιμίδης ἐλέλειπτο Σίνων, ἀπατήλιος ἥρως,</TextUnit>
    <TextUnit id="220" loc="1.221">κρυπτὸν ἐπὶ Τρώεσσι δόλον καὶ πήματα κεύθων.</TextUnit>
    <TextUnit id="221" loc="1.222">ὡς δ' ὁπότε σταλίκεσσι λίνον περικυκλώσαντες</TextUnit>
    <TextUnit id="222" loc="1.223">θηρσὶν ὀριπλανέεσσι λόχον πολυωπὸν ἔπηξαν</TextUnit>
    <TextUnit id="223" loc="1.224">ἀνέρες ἀγρευτῆρες: ὁ δ' ἐκκριδὸν οἶος ἀπ' ἄλλων,</TextUnit>
    <TextUnit id="224" loc="1.225">λαθρίδιος πυκινοῖσιν ὑπὸ πτόρθοισι δεδυκώς,</TextUnit>
    <TextUnit id="225" loc="1.226">δίκτυα παπταίνων ἔλαθεν θηροσκόπος ἀνήρ:</TextUnit>
    <TextUnit id="226" loc="1.227">ὣς τότε λωβητοῖσι περίστικτος μελέεσσι</TextUnit>
    <TextUnit id="227" loc="1.228">Τροίῃ λυγρὸν ὄλεθρον ἐμήδετο. κὰδ δέ οἱ ὤμους</TextUnit>
    <TextUnit id="228" loc="1.229">ἕλκεσι ποιητοῖσι κατέρρεε νήχυτον αἷμα.</TextUnit>
    <TextUnit id="229" loc="1.230">ἡ δὲ περὶ κλισίῃσιν ἐμαίνετο παννυχίη φλὸξ</TextUnit>
    <TextUnit id="230" loc="1.231">καπνὸν ἐρευγομένη περιδινέα φοιτάδι ῥιπῇ:</TextUnit>
    <TextUnit id="231" loc="1.232">̔́Ηφαιστος δ' ἐκέλευεν ἐρίβρομος: ἐκ δὲ θυέλλας</TextUnit>
    <TextUnit id="232" loc="1.233">παντοίας ἐτίνασσεν ἐπιπνείουσα καὶ αὐτή,</TextUnit>
    <TextUnit id="233" loc="1.234">μήτηρ ἀθανάτοιο πυρός, φαεσίμβροτος ̔́Ηρη.</TextUnit>
    <TextUnit id="234" loc="1.235">ἤδη δὲ Τρώεσσι καὶ ̓Ιλιάδεσσι γυναιξὶν</TextUnit>
    <TextUnit id="235" loc="1.236">ὄρθρον ὑπὸ σκιόεντα πολύθροος ἤλυθε φήμη</TextUnit>
    <TextUnit id="236" loc="1.237">δήιον ἀγγέλλουσα φόβον σημάντορι καπνῷ.</TextUnit>
    <TextUnit id="237" loc="1.238">αὐτίκα δ' ἐξέθορον πυλέων πετάσαντες ὀχῆας</TextUnit>
    <TextUnit id="238" loc="1.239">πεζοί θ' ἱππῆές τε καὶ ἐς πεδίον προχέοντο</TextUnit>
    <TextUnit id="239" loc="1.240">διζόμενοι, μή τού τις ἔην δόλος ἄλλος ̓Αχαιῶν.</TextUnit>
    <TextUnit id="240" loc="1.241">οἱ δὲ θοοὺς οὐρῆας ὑποζεύξαντες ἀπήναις</TextUnit>
    <TextUnit id="241" loc="1.242">ἐκ πόλιος κατέβαινον ἅμα Πριάμῳ βασιλῆι</TextUnit>
    <TextUnit id="242" loc="1.243">ἄλλοι δημογέροντες: ἐλαφρότατοι δ' ἐγένοντο</TextUnit>
    <TextUnit id="243" loc="1.244">θαλπόμενοι περὶ παισίν, ὅσους λίπε φοίνιος ̓́Αρης,</TextUnit>
    <TextUnit id="244" loc="1.245">ὀσσόμενοι καὶ γῆρας ἐλεύθερον: οὐ μὲν ἔμελλον</TextUnit>
    <TextUnit id="245" loc="1.246">γηθήσειν ἐπὶ δηρόν, ἐπεὶ Διὸς ἤθελε βουλή.</TextUnit>
    <TextUnit id="246" loc="1.247">οἱ δ' ὅτε τεχνήεντος ἴδον δέμας αἰόλον ἵππου,</TextUnit>
    <TextUnit id="247" loc="1.248">θαύμασαν ἀμφιχυθέντες, ἅτ' ἠχήεντες ἰδόντες</TextUnit>
    <TextUnit id="248" loc="1.249">αἰετὸν ἀλκήεντα περικλάζουσι κολοιοί.</TextUnit>
    <TextUnit id="249" loc="1.250">τοῖσι δὲ τετρηχυῖα καὶ ἄκριτος ἔμπεσε βουλή:</TextUnit>
    <TextUnit id="250" loc="1.251">οἱ μὲν γὰρ πολέμῳ βαρυπενθέι κεκμηῶτες,</TextUnit>
    <TextUnit id="251" loc="1.252">ἵππον ἀπεχθήραντες, ἐπεὶ πέλεν ἔργον ̓Αχαιῶν,</TextUnit>
    <TextUnit id="252" loc="1.253">ἤθελον ἢ δολιχοῖσιν ἐπὶ κρημνοῖσιν ἀράξαι</TextUnit>
    <TextUnit id="253" loc="1.254">ἠὲ καὶ ἀμφιτόμοισι διαρρῆξαι πελέκεσσιν:</TextUnit>
    <TextUnit id="254" loc="1.255">οἱ δὲ νεοξέστοιο πεποιθότες ἔργμασι τέχνης</TextUnit>
    <TextUnit id="255" loc="1.256">ἀθανάτοις ἐκέλευον ἀρήιον ἵππον ἀνάψαι,</TextUnit>
    <TextUnit id="256" loc="1.257">ὕστερον ̓Αργείοιο μόθου σημήιον εἶναι.</TextUnit>
    <TextUnit id="257" loc="1.258">φραζομένοις δ' ἐπὶ τοῖσι παναίολα γυῖα κομίζων</TextUnit>
    <TextUnit id="258" loc="1.259">γυμνὸς ὑπὲρ πεδίοιο φάνη κεκακωμένος ἀνήρ:</TextUnit>
    <TextUnit id="259" loc="1.260">αἵματι δὲ σμώδιγγες ἀεικέϊ βεβριθυῖαι</TextUnit>
    <TextUnit id="260" loc="1.261">ἴχνια λωβήεντα θοῶν ἀνέφαινον ἱμάντων.</TextUnit>
    <TextUnit id="261" loc="1.262">αὐτίκα δὲ Πριάμοιο ποδῶν προπάροιθεν ἐλυσθεὶς</TextUnit>
    <TextUnit id="262" loc="1.263">ἱκεσίαις παλάμῃσι παλαιῶν ἥψατο γούνων,</TextUnit>
    <TextUnit id="263" loc="1.264">λισσόμενος δὲ γέροντα δολοπλόκον ἴαχε μῦθον:</TextUnit>
    <TextUnit id="264" loc="1.265">ἄνδρα μὲν ̓Αργείοισιν ὁμόπλοον εἴ μ' ἐλεαίρεις,</TextUnit>
    <TextUnit id="265" loc="1.266">Τρώων δὲ ῥυστῆρα καὶ ἄστεος εἴ με σαώσεις,</TextUnit>
    <TextUnit id="266" loc="1.267">Δαρδανίδη σκηπτοῦχε, καὶ ὕστατον ἐχθρὸν ̓Αχαιῶν—</TextUnit>
    <TextUnit id="267" loc="1.268">οἷά με λωβήσαντο θεῶν ὄπιν οὐκ ἀλέγοντες</TextUnit>
    <TextUnit id="268" loc="1.269">οὐδὲν ἀλιτραίνοντα, κακοὶ καὶ ἀπηνέες αἰεί:</TextUnit>
    <TextUnit id="269" loc="1.270">ὣς μέν ̓Αχιλλῆος γέρας ἥρπασαν Αἰακίδαο,</TextUnit>
    <TextUnit id="270" loc="1.271">ὣς δὲ Φιλοκτήτην ἔλιπον πεπεδημένον ὕδρῳ,</TextUnit>
    <TextUnit id="271" loc="1.272">ἔκτειναν δὲ καὶ αὐτὸν ἀγασσάμενοι Παλαμήδην.</TextUnit>
    <TextUnit id="272" loc="1.273">καὶ νῦν οἷά μ' ἔρεξαν ἀτάσθαλοι, οὕνεκα φεύγειν</TextUnit>
    <TextUnit id="273" loc="1.274">οὐκ ἔθελον σὺν τοῖσι, μένειν δ' ἐκέλευον ἑταίρους:</TextUnit>
    <TextUnit id="274" loc="1.275">οἱ δὲ νοοπλήγεσσιν ἀτασθαλίῃσι δαμέντες</TextUnit>
    <TextUnit id="275" loc="1.276">εἵματα μέν μ' ἀπέδυσαν, ἀεικελίῃσι δ' ἱμάσθλαις</TextUnit>
    <TextUnit id="276" loc="1.277">πᾶν δέμας οὐτήσαντες ἐπὶ ξείνῃ λίπον ἀκτῇ.</TextUnit>
    <TextUnit id="277" loc="1.278">ἀλλά, μάκαρ, πεφύλαξο Διὸς σέβας ἱκεσίοιο:</TextUnit>
    <TextUnit id="278" loc="1.279">χάρμα γὰρ ̓Αργείοισι γενήσομαι, εἴ κεν ἐάσῃς</TextUnit>
    <TextUnit id="279" loc="1.280">χερσὶν ὕπο Τρώων ἱκέτην καὶ ξεῖνον ὀλέσθαι.</TextUnit>
    <TextUnit id="280" loc="1.281">αὐτὰρ ἐγὼ πάντεσσιν ἐπάρκιος ἔσσομαι ὑμῖν</TextUnit>
    <TextUnit id="281" loc="1.282">μηκέτι δειμαίνειν πόλεμον παλίνορσον ̓Αχαιῶν.</TextUnit>
    <TextUnit id="282" loc="1.283">ὣς φάτο: τὸν δ' ὁ γέρων ἀγανῇ μειλίξατο φωνῇ:</TextUnit>
    <TextUnit id="283" loc="1.284">ξεῖνε, σὲ μὲν Τρώεσσι μεμιγμένον οὐκέτ' ἔοικε</TextUnit>
    <TextUnit id="284" loc="1.285">τάρβος ἔχειν: ἔφυγες γὰρ ἀνάρσιον ὕβριν ̓Αχαιῶν.</TextUnit>
    <TextUnit id="285" loc="1.286">αἰεὶ δ' ἡμέτερος φίλος ἔσσεαι, οὐδέ σε πάτρης</TextUnit>
    <TextUnit id="286" loc="1.287">οὐδὲ πολυκτεάνων θαλάμων γλυκὺς ἵμερος αἱρεῖ.</TextUnit>
    <TextUnit id="287" loc="1.288">ἀλλ' ἄγε καὶ σύ μοι εἰπέ, τί τοι τόδε θαῦμα τέτυκται,</TextUnit>
    <TextUnit id="288" loc="1.289">ἵππος, ἀμειλίκτοιο φόβου τέρας: εἰπὲ δὲ σεῖο</TextUnit>
    <TextUnit id="289" loc="1.290">οὔνομα καὶ γενεήν, ὁπόθεν δέ σε νῆες ἔνεικαν.</TextUnit>
    <TextUnit id="290" loc="1.291">τὸν δ' ἐπιθαρσήσας προσέφη πολυμήχανος ἥρως:</TextUnit>
    <TextUnit id="291" loc="1.292">ἐξερέω καὶ ταῦτα: σὺ γάρ μ' ἐθέλοντα κελεύεις.</TextUnit>
    <TextUnit id="292" loc="1.293">ἄργός μοι πόλις ἐστί, Σίνων δέ μοι οὔνομα κεῖται:</TextUnit>
    <TextUnit id="293" loc="1.294">αἴσιμον αὖ καλέουσιν ἐμὸν πολιὸν γενετῆρα:</TextUnit>
    <TextUnit id="294" loc="1.295">ἵππον δ' ̓Αργείοισι παλαίφατον εὗρεν ̓Επειός:</TextUnit>
    <TextUnit id="295" loc="1.296">εἰ μὲν γάρ μιν ἐᾶτε μένειν αὐτοῦ ἐνὶ χώρῃ,</TextUnit>
    <TextUnit id="296" loc="1.297">Τροίην θέσφατόν ἐστιν ἑλεῖν πόλιν ἔγχος ̓Αχαιῶν:</TextUnit>
    <TextUnit id="297" loc="1.298">εἰ δέ μιν ἁγνὸν ἄγαλμα λάβῃ νηοῖσιν ̓Αθήνη,</TextUnit>
    <TextUnit id="298" loc="1.299">φεύξονται προφυγόντες ἀνηνύστοις ἐπ' ἀέθλοις.</TextUnit>
    <TextUnit id="299" loc="1.300">ἀλλ' ἄγε δὴ σειρῇσι περίπλοκον ἀμφιβαλόντες</TextUnit>
    <TextUnit id="300" loc="1.301">ἕλκετ' ἐς ἀκρόπολιν μεγάλην χρυσήνιον ἵππον:</TextUnit>
    <TextUnit id="301" loc="1.302">ἄμμι δ' ̓Αθηναίη ἐρυσίπτολις ἡγεμονεύοι</TextUnit>
    <TextUnit id="302" loc="1.303">δαιδάλεον σπεύδουσα λαβεῖν ἀνάθημα καὶ αὐτή.</TextUnit>
    <TextUnit id="303" loc="1.304">ὣς ἄρ' ἔφη: καὶ τὸν μὲν ἄναξ ἐκέλευσε λαβόντα</TextUnit>
    <TextUnit id="304" loc="1.305">ἕσσασθαι χλαῖνάν τε χιτῶνά τε, τοὶ δέ, βοείαις</TextUnit>
    <TextUnit id="305" loc="1.306">δησάμενοι σειρῇσιν, ἐυπλέκτοισι κάλωσιν</TextUnit>
    <TextUnit id="306" loc="1.307">εἷλκον ὑπὲρ πεδίοιο, θοῶν ἐπιβήτορα κύκλων,</TextUnit>
    <TextUnit id="307" loc="1.308">ἵππον ἀριστήεσσι βεβυσμένον: οἱ δὲ πάροιθεν</TextUnit>
    <TextUnit id="308" loc="1.309">αὐλοὶ καὶ φόρμιγγες ὁμὴν ἐλίγαινον ἀοιδήν.</TextUnit>
    <TextUnit id="309" loc="1.310">σχέτλιον ἀφραδέων μερόπων γένος, οἷσιν ὁμίχλη</TextUnit>
    <TextUnit id="310" loc="1.311">ἄσκοπος ἐσσομένων: κενεῷ δ' ὑπὸ χάρματι πολλοὶ</TextUnit>
    <TextUnit id="311" loc="1.312">πολλάκις ἀγνώσσουσι περιπταίοντες ὀλέθρῳ.</TextUnit>
    <TextUnit id="312" loc="1.313">οἵη καὶ Τρώεσσι τότε φθισίμβροτος ἄτη</TextUnit>
    <TextUnit id="313" loc="1.314">ἐς πόλιν αὐτοκέλευθος ἐκώμασεν: οὐδέ τις ἀνδρῶν</TextUnit>
    <TextUnit id="314" loc="1.315">ᾔδεεν, οὕνεκα λάβρον ἐφέλκετο πένθος ἄλαστον.</TextUnit>
    <TextUnit id="315" loc="1.316">ἄνθεα δὲ δροσόεντος ἀμησάμενοι ποταμοῖο</TextUnit>
    <TextUnit id="316" loc="1.317">ἔστεφον αὐχενίους πλοκάμους σφετέροιο φονῆος.</TextUnit>
    <TextUnit id="317" loc="1.318">γαῖα δὲ χαλκείοισιν ἐρεικομένη περὶ κύκλοις</TextUnit>
    <TextUnit id="318" loc="1.319">δεινὸν ὑπεβρυχᾶτο, σιδήρειοι δὲ δι' αὐτῶν</TextUnit>
    <TextUnit id="319" loc="1.320">τριβόμενοι τρηχεῖαν ἀνέστενον ἄξονες ἠχήν:</TextUnit>
    <TextUnit id="320" loc="1.321">τετρίγει δὲ κάλων ξυνοχή, καὶ πᾶσα ταθεῖσα</TextUnit>
    <TextUnit id="321" loc="1.322">λιγνὺν αἰθαλόεσσαν ἕλιξ ἀνεκήκιε σειρή.</TextUnit>
    <TextUnit id="322" loc="1.323">πολλὴ δ' ἑλκόντων ἐνοπὴ καὶ κόμπος ὀρώρει:</TextUnit>
    <TextUnit id="323" loc="1.324">ἔβρεμε νυμφαίῃσιν ἅμα δρυσὶ δάσκιος ̓́Ιδη,</TextUnit>
    <TextUnit id="324" loc="1.325">ἴαχε καὶ Ξάνθου ποταμοῦ κυκλούμενον ὕδωρ,</TextUnit>
    <TextUnit id="325" loc="1.326">καὶ στόμα κεκλήγει Σιμοείσιον: οὐρανίη δὲ</TextUnit>
    <TextUnit id="326" loc="1.327">ἐκ Διὸς ἑλκόμενον πόλεμον μαντεύετο σάλπιγξ.</TextUnit>
    <TextUnit id="327" loc="1.328">οἱ δ' ἦγον προπάροιθεν: ὁδὸς δ' ἐβαρύνετο μακρὴ</TextUnit>
    <TextUnit id="328" loc="1.329">σχιζομένη ποταμοῖσι καὶ οὐ πεδίοισιν ὁμοίη.</TextUnit>
    <TextUnit id="329" loc="1.330">εἵπετο δ' αἰόλος ἵππος ἀρηιφίλους ἐπὶ βωμοὺς</TextUnit>
    <TextUnit id="330" loc="1.331">κυδιόων ὑπέροπλα, βίην δ' ἐπέρεισεν ̓Αθήνη</TextUnit>
    <TextUnit id="331" loc="1.332">χεῖρας ἐπιβρίσασα νεογλυφέων ἐπὶ μηρῶν.</TextUnit>
    <TextUnit id="332" loc="1.333">ὧδε θέων ἀκίχητος ἐπέδραμε θᾶσσον ὀιστοῦ</TextUnit>
    <TextUnit id="333" loc="1.334">Τρῶας ἐυσκάρθμοισιν ὁδοιπορίῃσι διώκων,</TextUnit>
    <TextUnit id="334" loc="1.335">εἰσόκε δὴ πυλέων ἐπεβήσατο Δαρδανιάων.</TextUnit>
    <TextUnit id="335" loc="1.336">αἱ δέ οἱ ἐρχομένῳ θυρέων πτύχες ἐστείνοντο:</TextUnit>
    <TextUnit id="336" loc="1.337">ἀλλ' ̔́Ηρη μὲν ἔλυσεν ἐπὶ δρόμον αὖθις ὁδοῖο</TextUnit>
    <TextUnit id="337" loc="1.338">πρόσθεν ἀναστέλλουσα, Ποσειδάων δ' ἀπὸ πύργων</TextUnit>
    <TextUnit id="338" loc="1.339">σταθμὸν ἀνοιγομένων πυλέων ἀνέκοπτε τριαίνῃ.</TextUnit>
    <TextUnit id="339" loc="1.340">Τρωιάδες δὲ γυναῖκες ἀνὰ πτόλιν ἄλλοθεν ἄλλαι,</TextUnit>
    <TextUnit id="340" loc="1.341">νύμφαι τε πρόγαμοί τε καὶ ἴδμονες Εἰλειθυίης,</TextUnit>
    <TextUnit id="341" loc="1.342">μολπῇ τ' ὀρχηθμῷ τε περὶ βρέτας εἱλίσσοντο:</TextUnit>
    <TextUnit id="342" loc="1.343">ἄλλαι δὲ χνοόωσαν ἀμελγόεναι χάριν ὄμβρου</TextUnit>
    <TextUnit id="343" loc="1.344">ὁλκῷ δουρατέῳ ῥοδέους στορέσαντο τάπητας.</TextUnit>
    <TextUnit id="344" loc="1.345">αἱ δὲ θαλασσαίης ἐπιμάζια νήματα μίτρης</TextUnit>
    <TextUnit id="345" loc="1.346">λυσάμεναι κλωστοῖσι κατέπλεκον ἄνθεσιν ἵππον.</TextUnit>
    <TextUnit id="346" loc="1.347">καί τις ἀπειρεσίοιο πίθου κρήδεμνον ἀνεῖσα</TextUnit>
    <TextUnit id="347" loc="1.348">χρυσείῳ προχέουσα κρόκῳ κεκερασμένον οἶνον</TextUnit>
    <TextUnit id="348" loc="1.349">γαῖαν ἀνεκνίσσωσε χυτὴν εὐώδεϊ πηλῷ.</TextUnit>
    <TextUnit id="349" loc="1.350">ἀνδρομέῃ δὲ βοῇ συνεβάλλετο θῆλυς ἰωή,</TextUnit>
    <TextUnit id="350" loc="1.351">καὶ παίδων ἀλαλητὸς ἐμίσγετο γήραος ἠχῇ.</TextUnit>
    <TextUnit id="351" loc="1.352">οἷαι δ' ἀφνειοῖο μετήλυδες ̓Ωκεανοῖο,</TextUnit>
    <TextUnit id="352" loc="1.353">χείματος ἀμφίπολοι, γεράνων στίχες ἠεροφώνων,</TextUnit>
    <TextUnit id="353" loc="1.354">κύκλον ἐπογμεύουσιν ἀλήμονος ὀρχηθμοῖο</TextUnit>
    <TextUnit id="354" loc="1.355">γειοπόνοις ἀρότῃσιν ἀπεχθέα κεκληγυῖαι:</TextUnit>
    <TextUnit id="355" loc="1.356">ὣς οἵγε κλαγγῇ τε δι' ἄστεος ἠδὲ κυδοιμῷ</TextUnit>
    <TextUnit id="356" loc="1.357">ἦγον ἐς ἀκρόπολιν βεβαρημένον ἔνδοθεν ἵππον.</TextUnit>
    <TextUnit id="357" loc="1.358">κούρη δὲ Πριάμοιο θεήλατος οὐκέτι μίμνειν</TextUnit>
    <TextUnit id="358" loc="1.359">ἤθελεν ἐν θαλάμοισι: διαρρήξασα δ' ὀχῆας</TextUnit>
    <TextUnit id="359" loc="1.360">ἔδραμεν ἠύτε πόρτις ἀήσυρος, ἥντε τυπεῖσαν</TextUnit>
    <TextUnit id="360" loc="1.361">κέντρον ἀνεπτοίησε βοορραίσταο μύωπος:</TextUnit>
    <TextUnit id="361" loc="1.362">ἡ δ' οὐκ εἰς ἀγέλην ποτιδέρκεται οὐδὲ βοτῆρι</TextUnit>
    <TextUnit id="362" loc="1.363">πείθεται οὐδὲ νομοῖο λιλαίεται, ἀλλὰ βελέμνῳ</TextUnit>
    <TextUnit id="363" loc="1.364">ὀξέι θηγομένη βοέων ἐξήλυθε θεσμῶν:</TextUnit>
    <TextUnit id="364" loc="1.365">τοίη μαντιπόλοιο βολῆς ὑπὸ νύγματι κούρη</TextUnit>
    <TextUnit id="365" loc="1.366">πλαζομένη κραδίην ἱερὴν ἀνεσείετο δάφνην.</TextUnit>
    <TextUnit id="366" loc="1.367">πάντη δ' ἐβρυχᾶτο κατὰ πτόλιν: οὐδὲ τοκήων</TextUnit>
    <TextUnit id="367" loc="1.368">οὐδὲ φίλων ἀλέγιζε: λίπεν δέ ἑ παρθένος αἰδώς.</TextUnit>
    <TextUnit id="368" loc="1.369">οὐχ οὕτω Θρήισσαν ἐνὶ δρυμοῖσι γυναῖκα</TextUnit>
    <TextUnit id="369" loc="1.370">νήδυμος αὐλὸς ἔτυψεν ὀρειμανέος Διονύσου,</TextUnit>
    <TextUnit id="370" loc="1.371">ἥτε θεῷ πληγεῖσα παρήορον ὄμμα τιταίνει</TextUnit>
    <TextUnit id="371" loc="1.372">γυμνὸν ἐπισσείουσα κάρη κυανάμπυκι κισσῷ,</TextUnit>
    <TextUnit id="372" loc="1.373">ὡς ἥγε πτερόεντος ἀναΐξασα νόοιο</TextUnit>
    <TextUnit id="373" loc="1.374">Κασσάνδρη θεόφοιτος ἐμαίνετο: πυκνὰ δὲ χαίτην</TextUnit>
    <TextUnit id="374" loc="1.375">κοπτομένη καὶ στέρνον ἀνίαχε μαινάδι φωνῇ:</TextUnit>
    <TextUnit id="375" loc="1.376">ὦ μέλεοι, τίνα τοῦτον ἀνάρσιον ἵππον ἄγοντες</TextUnit>
    <TextUnit id="376" loc="1.377">δαιμόνιοι μαίνεσθε καὶ ὑστατίην ἐπὶ νύκτα</TextUnit>
    <TextUnit id="377" loc="1.378">σπεύδετε καὶ πολέμοιο πέρας καὶ νήγρετον ὕπνον;</TextUnit>
    <TextUnit id="378" loc="1.379">δυσμενέων ὅδε κῶμος ἀρήιος: αἱ δέ που ἤδη</TextUnit>
    <TextUnit id="379" loc="1.380">τίκτουσιν μογερῆς ̔Εκάβης ὠδῖνες ὀνείρων,</TextUnit>
    <TextUnit id="380" loc="1.381">λήγει δ' ἀμβολιεργὸν ἔτος πολέμοιο λυθέντος.</TextUnit>
    <TextUnit id="381" loc="1.382">τοῖος ἀριστήων λόχος ἔρχεται, οὓς ἐπὶ χάρμην</TextUnit>
    <TextUnit id="382" loc="1.383">τεύχεσιν ἀστράπτοντας ἀμαυροτάτην ὑπὸ νύκτα</TextUnit>
    <TextUnit id="383" loc="1.384">τέξεται ὄβριμος ἵππος: ἐπὶ χθόνα δ' ἄρτι θορόντες</TextUnit>
    <TextUnit id="384" loc="1.385">ἐς μόθον ὁρμήσουσι τελειότατοι πολεμισταί.</TextUnit>
    <TextUnit id="385" loc="1.386">οὐ γὰρ ἐπ' ὠδίνεσσι μογοστόκον ἵππον ἀνεῖσαι</TextUnit>
    <TextUnit id="386" loc="1.387">ἀνδράσι τικτομένοισιν ἐπισχήσουσι γυναῖκες,</TextUnit>
    <TextUnit id="387" loc="1.388">αὐτὴ δ' Εἰλείθυια γενήσεται, ἥ μιν ἔτευξε:</TextUnit>
    <TextUnit id="388" loc="1.389">γαστέρα δὲ πλήθουσαν ἀνακλίνασα βοήσει</TextUnit>
    <TextUnit id="389" loc="1.390">μαῖα πολυκλαύτοιο τόκου πτολίπορθος ̓Αθήνη.</TextUnit>
    <TextUnit id="390" loc="1.391">καὶ δὴ πορφύρεον μὲν ἑλίσσεται ἔνδοθι πύργων</TextUnit>
    <TextUnit id="391" loc="1.392">αἵματος ἐκχυμένου πέλαγος καὶ κῦμα φόνοιο,</TextUnit>
    <TextUnit id="392" loc="1.393">δεσμά τε συμπαθέων πλέκεται περὶ χερσὶ γυναικῶν</TextUnit>
    <TextUnit id="393" loc="1.394">νυμφία, φωλεύει δ' ὑπὸ δούρασι κευθόμενον πῦρ.</TextUnit>
    <TextUnit id="394" loc="1.395">ὤμοι ἐμῶν ἀχέων, ὤμοι σέο, πάτριον ἄστυ,</TextUnit>
    <TextUnit id="395" loc="1.396">αὐτίκα λεπταλέη κόνις ἔσσεαι, οἴχεται ἔργον</TextUnit>
    <TextUnit id="396" loc="1.397">ἀθανάτων, προθέλυμνα θεμείλια Λαομέδοντος.</TextUnit>
    <TextUnit id="397" loc="1.398">καὶ σέ, πάτερ, καὶ μῆτερ, ὀδύρομαι, οἷά μοι ἤδη</TextUnit>
    <TextUnit id="398" loc="1.399">ἀμφότεροι πείσεσθε: σὺ μέν, πάτερ, οἰκτρὰ δεδουπὼς</TextUnit>
    <TextUnit id="399" loc="1.400">κείσεαι ̔Ερκείοιο Διὸς μεγάλου παρὰ βωμῷ:</TextUnit>
    <TextUnit id="400" loc="1.401">μῆτερ ἀριστοτόκεια, σὲ δὲ βροτέης ἀπὸ μορφῆς</TextUnit>
    <TextUnit id="401" loc="1.402">λυσσαλέην ἐπὶ παισὶ θεοὶ κύνα ποιήσουσι.</TextUnit>
    <TextUnit id="402" loc="1.403">δῖα Πολυξείνη, σὲ δὲ πατρίδος ἐγγύθι γαίης</TextUnit>
    <TextUnit id="403" loc="1.404">κεκλιμένην ὀλίγον δακρύσομαι: ὡς ὄφελέν τις</TextUnit>
    <TextUnit id="404" loc="1.405">̓Αργείων ἐπὶ σοῖσι γόοις ὀλέσαι με καὶ αὐτήν.</TextUnit>
    <TextUnit id="405" loc="1.406">τίς γάρ μοι χρειὼ βιότου πλέον, εἴ με φυλάσσει</TextUnit>
    <TextUnit id="406" loc="1.407">οἰκτροτάτῳ θανάτῳ, ξείνη δέ με γαῖα καλύψει;</TextUnit>
    <TextUnit id="407" loc="1.408">τοιάδε μοι δέσποινα καὶ αὐτῷ δῶρον ἄνακτι</TextUnit>
    <TextUnit id="408" loc="1.409">ἀντὶ τόσων καμάτων ̓Αγαμέμνονι πότμον ὑφαίνει.</TextUnit>
    <TextUnit id="409" loc="1.410">ἀλλ' ἤδη φράζεσθε—τὰ δὲ γνώσεσθε παθόντες—</TextUnit>
    <TextUnit id="410" loc="1.411">καὶ νεφέλην ἀπόθεσθε, φίλοι, βλαψίφρονος ἄτης.</TextUnit>
    <TextUnit id="411" loc="1.412">ῥηγνύσθω πελέκεσσι δέμας πολυχανδέος ἵππου</TextUnit>
    <TextUnit id="412" loc="1.413">ἢ πυρὶ καιέσθω: δολόεντα δὲ σώματα κεῦθον</TextUnit>
    <TextUnit id="413" loc="1.414">ὀλλύσθω, μεγάλη δὲ ποθὴ Δαναοῖσι γενέσθω.</TextUnit>
    <TextUnit id="414" loc="1.415">καὶ τότε μοι δαίνυσθε καὶ ἐς χορὸν ὀτρύνεσθε</TextUnit>
    <TextUnit id="415" loc="1.416">στησάμενοι κρητῆρας ἐλευθερίης ἐρατεινῆς.</TextUnit>
    <TextUnit id="416" loc="1.417">ἡ μὲν ἔφη: τῇ δ' οὔτις ἐπείθετο: τὴν γὰρ ̓Απόλλων</TextUnit>
    <TextUnit id="417" loc="1.418">ἀμφότερον μάντιν τ' ἀγαθὴν καὶ ἄπιστον ἔθηκεν.</TextUnit>
    <TextUnit id="418" loc="1.419">τὴν δὲ πατὴρ ἐνένιπεν ὁμοκλήσας ἐπέεσσι:</TextUnit>
    <TextUnit id="419" loc="1.420">τίς σε πάλιν, κακόμαντι, δυσώνυμος ἤγαγε δαίμων,</TextUnit>
    <TextUnit id="420" loc="1.421">θαρσαλέη κυνόμυια; μάτην ὑλάους' ἀπερύκεις.</TextUnit>
    <TextUnit id="421" loc="1.422">οὔπω σοι κέκμηκε νόος λυσσώδεϊ νούσῳ,</TextUnit>
    <TextUnit id="422" loc="1.423">οὐδὲ παλιμφήμων ἐκορέσσαο λαβροσυνάων;</TextUnit>
    <TextUnit id="423" loc="1.424">ἀλλὰ καὶ ἡμετέρῃσιν ἐπαχνυμένη θαλίῃσιν</TextUnit>
    <TextUnit id="424" loc="1.425">ἤλυθες, ὁππότε πᾶσιν ἐλεύθερον ἦμαρ ἀνῆψεν</TextUnit>
    <TextUnit id="425" loc="1.426">ἡμῖν Ζεὺς Κρονίδης, ἐκέδασσε δὲ νῆας ̓Αχαιῶν.</TextUnit>
    <TextUnit id="426" loc="1.427">οὐδ' ἔτι δούρατα μακρὰ τινάσσεται, οὐδ' ἔτι τόξα</TextUnit>
    <TextUnit id="427" loc="1.428">ἕλκεται, οὐ ξιφέων σελαγή, σιγῶσι δ' ὀιστοί,</TextUnit>
    <TextUnit id="428" loc="1.429">ἀλλὰ χοροὶ καὶ μοῦσα μελίπνοος, οὐδ' ἔτι νείκη,</TextUnit>
    <TextUnit id="429" loc="1.430">οὐ μήτηρ ἐπὶ παιδὶ κινύρεται, οὐδ' ἐπὶ δῆριν</TextUnit>
    <TextUnit id="430" loc="1.431">ἄνδρα γυνὴ πέμψασα νέκυν δακρύσατο χήρη:</TextUnit>
    <TextUnit id="431" loc="1.432">ἵππον ἀνελκόμενον δέχεται πολιοῦχος ̓Αθήνη.</TextUnit>
    <TextUnit id="432" loc="1.433">παρθένε τολμήεσσα, σὺ δὲ πρὸ δόμοιο θοροῦσα</TextUnit>
    <TextUnit id="433" loc="1.434">ψεύδεα θεσπίζουσα καὶ ἄγρια μαργαίνουσα</TextUnit>
    <TextUnit id="434" loc="1.435">μοχθίζεις ἀτέλεστα καὶ ἱερὸν ἄστυ μιαίνεις.</TextUnit>
    <TextUnit id="435" loc="1.436">ἔρρ' οὕτως: ἡμῖν δὲ χοροὶ θαλίαι τε μέλονται.</TextUnit>
    <TextUnit id="436" loc="1.437">οὐ γὰρ ἔτι Τροίης ὑπὸ τείχεσι δεῖμα λέλειπται,</TextUnit>
    <TextUnit id="437" loc="1.438">οὐδ' ἔτι μαντιπόλοιο τεῆς κεχρήμεθα φωνῆς.</TextUnit>
    <TextUnit id="438" loc="1.439">ὣς εἰπὼν ἐκέλευσεν ἄγειν ἑτερόφρονα κούρην</TextUnit>
    <TextUnit id="439" loc="1.440">κεύθων ἐν θαλάμοισι: μόγις δ' ἀέκουσα τοκῆι</TextUnit>
    <TextUnit id="440" loc="1.441">πείθετο, παρθενίῳ δὲ περὶ κλιντῆρι πεσοῦσα</TextUnit>
    <TextUnit id="441" loc="1.442">κλαῖεν ἐπισταμένη τὸν ἑὸν μόρον: ἔβλεπε δ' ἤδη</TextUnit>
    <TextUnit id="442" loc="1.443">πατρίδος αἰθομένης ἐπὶ τείχεσι μαρνάμενον πῦρ.</TextUnit>
    <TextUnit id="443" loc="1.444">οἱ δὲ πολισσούχοιο θεῆς ὑπὸ νηὸν ̓Αθήνης</TextUnit>
    <TextUnit id="444" loc="1.445">ἵππον ἀναστήσαντες ἐυξέστων ἐπὶ βάθρων</TextUnit>
    <TextUnit id="445" loc="1.446">ἔφλεγον ἱερὰ καλὰ πολυκνίσσων ἐπὶ βωμῶν:</TextUnit>
    <TextUnit id="446" loc="1.447">ἀθάνατοι δ' ἀνένευον ἀνηνύστους ἑκατόμβας.</TextUnit>
    <TextUnit id="447" loc="1.448">εἰλαπίνη δ' ἐπίδημος ἔην καὶ ἀμήχανος ὕβρις,</TextUnit>
    <TextUnit id="448" loc="1.449">ὕβρις ἐλαφρίζουσα μέθην λυσήνορος οἴνου.</TextUnit>
    <TextUnit id="449" loc="1.450">ἀφραδίῃ τε βέβυστο, μεθημοσύνῃ τε κεχήνει</TextUnit>
    <TextUnit id="450" loc="1.451">πᾶσα πόλις, πυλέων δ' ὀλίγοις φυλάκεσσι μεμήλει:</TextUnit>
    <TextUnit id="451" loc="1.452">ἤδη γὰρ καὶ φέγγος ἐδύετο, δαιμονίη δὲ</TextUnit>
    <TextUnit id="452" loc="1.453">̓́Ιλιον αἰπεινὴν ὀλεσίπτολις ἀμφέβαλεν νύξ.</TextUnit>
    <TextUnit id="453" loc="1.454">̓Αργείῃ δ' ̔Ελένῃ πολιὸν δέμας ἀσκήσασα</TextUnit>
    <TextUnit id="454" loc="1.455">ἦλθε δολοφρονέουσα πολυφράδμων ̓Αφροδίτη,</TextUnit>
    <TextUnit id="455" loc="1.456">ἐκ δὲ καλεσσαμένη προσέφη πειθήμονι φωνῇ:</TextUnit>
    <TextUnit id="456" loc="1.457">νύμφα φίλη, καλέει σε πόσις Μενέλαος ἀγήνωρ</TextUnit>
    <TextUnit id="457" loc="1.458">ἵππῳ δουρατέῳ κεκαλυμμένος, ἀμφὶ δ' ̓Αχαιῶν</TextUnit>
    <TextUnit id="458" loc="1.459">ἡγεμόνες λοχόωσι τεῶν μνηστῆρες ἀέθλων.</TextUnit>
    <TextUnit id="459" loc="1.460">ἀλλ' ἴθι, μηδ' ἔτι τοι μελέτω Πριάμοιο γέροντος</TextUnit>
    <TextUnit id="460" loc="1.461">μήτ' ἄλλων Τρώων μήτ' αὐτοῦ Δηιφόβοιο:</TextUnit>
    <TextUnit id="461" loc="1.462">ἤδη γάρ σε δίδωμι πολυτλήτῳ Μενελάῳ.</TextUnit>
    <TextUnit id="462" loc="1.463">ὣς φαμένη θεὸς αὖθις ἀνέδραμεν: ἡ δὲ δόλοισι</TextUnit>
    <TextUnit id="463" loc="1.464">θελγομένη κραδίην θάλαμον λίπε κηώεντα,</TextUnit>
    <TextUnit id="464" loc="1.465">καί οἱ Δηίφοβος πόσις εἴπετο: τὴν δὲ κιοῦσαν</TextUnit>
    <TextUnit id="465" loc="1.466">Τρῳάδες ἑλκεχίτωνες ἐθηήσαντο γυναῖκες.</TextUnit>
    <TextUnit id="466" loc="1.467">ἡ δ' ὁπόθ' ὑψιμέλαθρον ἐς ἱερὸν ἦλθεν ̓Αθήνης,</TextUnit>
    <TextUnit id="467" loc="1.468">ἔστη παπταίνουσα φυὴν εὐήνορος ἵππου.</TextUnit>
    <TextUnit id="468" loc="1.469">τρὶς δὲ περιστείχουσα καὶ ̓Αργείους ἐρέθουσα</TextUnit>
    <TextUnit id="469" loc="1.470">πάσας ἠυκόμους ἀλόχους ὀνόμαζεν ̓Αχαιῶν</TextUnit>
    <TextUnit id="470" loc="1.471">φωνῇ λεπταλέῃ: τοὶ δ' ἔνδοθι θυμὸν ἄμυσσον</TextUnit>
    <TextUnit id="471" loc="1.472">ἀλγεινοὶ κατέχοντες ἐεργμένα δάκρυα σιγῇ.</TextUnit>
    <TextUnit id="472" loc="1.473">ἔστενε μὲν Μενέλαος, ἐπεὶ κλύε Τυνδαρεώνης,</TextUnit>
    <TextUnit id="473" loc="1.474">κλαῖε δὲ Τυδείδης μεμνημένος Αἰγιαλείης,</TextUnit>
    <TextUnit id="474" loc="1.475">οὔνομα δ' ἐπτοίησεν ̓Οδυσσέα Πηνελοπείης,</TextUnit>
    <TextUnit id="475" loc="1.476">̓́Αντικλος δ' ὅτε κέντρον ἐδέξατο Λαοδαμείης,</TextUnit>
    <TextUnit id="476" loc="1.477">μοῦνος ἀμοιβαίην ἀνεβάλλετο γῆρυν ἀνοίξας:</TextUnit>
    <TextUnit id="477" loc="1.478">ἀλλ' ̓Οδυσεὺς κατέπαλτο καὶ ἀμφοτέρῃς παλάμῃσιν</TextUnit>
    <TextUnit id="478" loc="1.479">ἀμφιπεσὼν ἐπίεζεν ἐπειγόμενον στόμα λῦσαι.</TextUnit>
    <TextUnit id="479" loc="1.480">μάστακα δ' ἀρρήκτοισιν ἀλυκτοπέδῃσι μεμαρπὼς</TextUnit>
    <TextUnit id="480" loc="1.481">εἶχεν ἐπικρατέως: ὁ δ' ἐπάλλετο χερσὶ πιεσθείς,</TextUnit>
    <TextUnit id="481" loc="1.482">φεύγων ἀνδροφόνοιο πελώρια δεσμὰ σιωπῆς.</TextUnit>
    <TextUnit id="482" loc="1.483">καὶ τὸν μὲν λίπεν ἆσθμα φερέσβιον: οἱ δέ μιν ἄλλοι</TextUnit>
    <TextUnit id="483" loc="1.484">δάκρυσι λαθριδίοισι κατακλαύσαντες ̓Αχαιοὶ</TextUnit>
    <TextUnit id="484" loc="1.485">κοῖλον ἀποκρύψαντες ἐς ἰσχίον ἔνθεσαν ἵππου</TextUnit>
    <TextUnit id="485" loc="1.486">καὶ χλαῖναν μελέεσσιν ἐπὶ ψυχροῖσι βαλόντες.</TextUnit>
    <TextUnit id="486" loc="1.487">καί νύ κεν ἄλλον ἔθελγε γυνὴ δολόμητις ̓Αχαιῶν,</TextUnit>
    <TextUnit id="487" loc="1.488">εἰ μή οἱ βλοσυρῶπις ἀπ' αἰθέρος ἀντήσασα</TextUnit>
    <TextUnit id="488" loc="1.489">Παλλὰς ἐπηπείλησε, φίλου δ' ἐξήγαγε νηοῦ</TextUnit>
    <TextUnit id="489" loc="1.490">μούνῃ φαινομένη, στερεῇ δ' ἀπεπέμψατο φωνῇ:</TextUnit>
    <TextUnit id="490" loc="1.491">δειλαίη, τέο μέχρις ἀλιτροσύναι σε φέρουσι</TextUnit>
    <TextUnit id="491" loc="1.492">καὶ πόθος ἀλλοτρίων λεχέων καὶ Κύπριδος ἄτη;</TextUnit>
    <TextUnit id="492" loc="1.493">οὔποτε δ' οἰκτείρεις πρότερον πόσιν οὐδὲ θύγατρα</TextUnit>
    <TextUnit id="493" loc="1.494">̔Ερμιόνην ποθέεις; ἔτι δὲ Τρώεσσιν ἀρήγεις;</TextUnit>
    <TextUnit id="494" loc="1.495">χάζεο καὶ θαλάμων ὑπερώιον εἰσαναβᾶσα</TextUnit>
    <TextUnit id="495" loc="1.496">σὺν πυρὶ μειλιχίῳ ποτιδέχνυσο νῆας ̓Αχαιῶν.</TextUnit>
    <TextUnit id="496" loc="1.497">ὣς φαμένη κενεὴν ἀπάτην ἐκέδασσε γυναικός.</TextUnit>
    <TextUnit id="497" loc="1.498">καὶ τὴν μὲν θαλαμόνδε πόδες φέρον: οἱ δὲ χοροῖο</TextUnit>
    <TextUnit id="498" loc="1.499">παυσάμενοι καμάτῳ ἀδδηκότες ἤριπον ὕπνῳ.</TextUnit>
    <TextUnit id="499" loc="1.500">καὶ δή που φόρμιγξ ἀνεπαύσατο, κεῖτο δὲ κάμνων</TextUnit>
    <TextUnit id="500" loc="1.501">αὐλὸς ἐπὶ κρητῆρι, κύπελλα δὲ πολλὰ χυθέντα</TextUnit>
    <TextUnit id="501" loc="1.502">αὐτομάτως ῥείεσκε καθελκομένων ἀπὸ χειρῶν.</TextUnit>
    <TextUnit id="502" loc="1.503">ἡσυχίη δὲ πόλιν κατεβόσκετο, νυκτὸς ἑταίρη,</TextUnit>
    <TextUnit id="503" loc="1.504">οὐδ' ὑλακὴ σκυλάκων ἠκούετο, πᾶσα δὲ σιγὴ</TextUnit>
    <TextUnit id="504" loc="1.505">εἱστήκει καλέουσα φόνον πνείουσαν ἀυτήν.</TextUnit>
    <TextUnit id="505" loc="1.506">ἤδη δὲ Τρώεσσιν ὀλέθριον εἷλκε τάλαντον</TextUnit>
    <TextUnit id="506" loc="1.507">Ζεὺς ταμίης πολέμοιο, μόγις δ' ἐλέλιξεν ̓Αχαιούς:</TextUnit>
    <TextUnit id="507" loc="1.508">χάζετο δ' ̓Ιλιόθεν Λυκίης ἐπὶ πίονα νηὸν</TextUnit>
    <TextUnit id="508" loc="1.509">ἀχνύμενος μεγάλοις ἐπὶ τείχεσι Φοῖβος ̓Απάλλων.</TextUnit>
    <TextUnit id="509" loc="1.510">αὐτίκα δ ̓Αργείοισιν ̓Αχιλλῆος παρὰ τύμβον</TextUnit>
    <TextUnit id="510" loc="1.511">ἀγγελίην ἀνάφαινε Σίνων εὐφεγγέι δαλῷ</TextUnit>
    <TextUnit id="511" loc="1.512">παννυχίη δ' ἑτάροισιν ὑπὲρ θαλάμοιο καὶ αὐτὴ</TextUnit>
    <TextUnit id="512" loc="1.513">εὐειδής ̔Ελένη χρυσέην ἐπεδείκνυτο πεύκην.</TextUnit>
    <TextUnit id="513" loc="1.514">ὡς δ' ὁπότε πλήθουσα πυρὸς γλαυκοῖο σελήνη</TextUnit>
    <TextUnit id="514" loc="1.515">οὐρανὸν αἰγλήεντα κατεχρύσωσε προσώπῳ:</TextUnit>
    <TextUnit id="515" loc="1.516">οὐχ ὅτε που γλωχῖνας ἀποξύνουσα κεραίης</TextUnit>
    <TextUnit id="516" loc="1.517">πρωτοφαὴς ὑπὸ μηνὸς ἀνίσταται ἄσκιον ἀχλύν,</TextUnit>
    <TextUnit id="517" loc="1.518">ἀλλ' ὅτε κυκλώσασα περίτροχον ὄμματος αὐγὴν</TextUnit>
    <TextUnit id="518" loc="1.519">ἀντιτύπους ἀκτῖνας ἐφέλκεται ἠελίοιο:</TextUnit>
    <TextUnit id="519" loc="1.520">τοίη μαρμαίρουσα Θεραπναίη τότε νύμφη</TextUnit>
    <TextUnit id="520" loc="1.521">οἴνοπα πῆχυν ἀνεῖλκε, φίλου πυρὸς ἡνιοχῆα.</TextUnit>
    <TextUnit id="521" loc="1.522">οἱ δὲ σέλας πυρσοῖο μετήορον ἀθρήσαντες</TextUnit>
    <TextUnit id="522" loc="1.523">νῆας ἀνεκρούσαντο παλιγγνάμπτοισι κελεύθοις</TextUnit>
    <TextUnit id="523" loc="1.524">̓Αργεῖοι σπεύδοντες, ἅπας δ' ἠπείγετο ναύτης</TextUnit>
    <TextUnit id="524" loc="1.525">δηναιοῦ πολέμοιο τέλος διζήμενος εὑρεῖν.</TextUnit>
    <TextUnit id="525" loc="1.526">οἱ δ' αὐτοὶ πλωτῆρες ἔσαν κρατεροί τε μαχηταὶ</TextUnit>
    <TextUnit id="526" loc="1.527">ἀλλήλοις τ' ἐκέλευον ἐλαυνέμεν: αἱ δ' ἄρα νῆες</TextUnit>
    <TextUnit id="527" loc="1.528">ὠκύτεραι κραιπνῶν ἀνέμων ἀνέμων ταχυπειθέι ῥιπῇ</TextUnit>
    <TextUnit id="528" loc="1.529">̓́Ιλιον εἰσανάγοντο Ποσειδάωνος ἀρωγῇ.</TextUnit>
    <TextUnit id="529" loc="1.530">ἐνθάδε δὴ πεζοί πρότεροι κίον, οἱ δ' ἐπέλειφθεν</TextUnit>
    <TextUnit id="530" loc="1.531">ἱππῆες κατόπισθεν, ὅπως μὴ Τρώιον ἵπποι</TextUnit>
    <TextUnit id="531" loc="1.532">λαὸν ἀναστήσωσιν ἀειρομένῳ χρεμετισμῷ.</TextUnit>
    <TextUnit id="532" loc="1.533">οἱ δ' ἕτεροι γλαφυρῆς ἀπὸ γαστέρος ἔρρεον ἵππου,</TextUnit>
    <TextUnit id="533" loc="1.534">τευχησταὶ βασιλῆες, ἀπὸ δρυὸς οἶα μέλισσαι,</TextUnit>
    <TextUnit id="534" loc="1.535">αἵτ' ἐπεὶ οὖν ἔκαμον πολυχανδέος ἔνδοθι σίμβλου</TextUnit>
    <TextUnit id="535" loc="1.536">κηρὸν ὑφαίνουσαι μελιηδέα ποικιλοτέχναι,</TextUnit>
    <TextUnit id="536" loc="1.537">ἐς νομὸν εὐγυάλοιο κατ' ἄγγεος ἀμφιχυθεῖσαι</TextUnit>
    <TextUnit id="537" loc="1.538">νύγμασι πημαίνουσι παραστείχοντας ὁδίτας:</TextUnit>
    <TextUnit id="538" loc="1.539">ὣς Δαναοὶ κρυφίοιο λόχου κληῖδας ἀνέντες</TextUnit>
    <TextUnit id="539" loc="1.540">θρῷσκον ἐπὶ Τρώεσσι καὶ εἰσέτι κοῖτον ἔχοντας</TextUnit>
    <TextUnit id="540" loc="1.541">χαλκείου θανάτοιο κακοῖς ἐκάλυψαν ὀνείροις.</TextUnit>
    <TextUnit id="541" loc="1.542">νήχετο δ' αἵματι γαῖα, βοὴ δ' ἄλληκτος ὀρώρει</TextUnit>
    <TextUnit id="542" loc="1.543">Τρώων φευγόντων, ἐστείνετο δ' ̓́Ιλιος ἱρὴ</TextUnit>
    <TextUnit id="543" loc="1.544">πιπτόντων νεκύων, οἱ δ' ἀνδροφόνῳ κολοσυρτῷ</TextUnit>
    <TextUnit id="544" loc="1.545">ἔζεον ἔνθα καὶ ἔνθα μεμηνότες οἶα λέοντες</TextUnit>
    <TextUnit id="545" loc="1.546">σώμασιν ἀρτιφάτοισι γεφυρώσαντες ἀγυιάς.</TextUnit>
    <TextUnit id="546" loc="1.547">Τρωιάδες δὲ γυναῖκες ὑπέρ τεγέων ἀίουσαι</TextUnit>
    <TextUnit id="547" loc="1.548">αἱ μὲν ἐλευθερίης ἐρατῆς ἔτι διψώουσαι</TextUnit>
    <TextUnit id="548" loc="1.549">αὐχένας ἐς θάνατον δειλοῖς ὑπέβαλλον ἀκοίταις,</TextUnit>
    <TextUnit id="549" loc="1.550">αἱ δὲ φίλοις ἐπὶ παισί, χελιδόνες οἷάτε κοῦφαι,</TextUnit>
    <TextUnit id="550" loc="1.551">μητέρες ὠδύροντο: νέη δέ τις ἀσπαίροντα</TextUnit>
    <TextUnit id="551" loc="1.552">ἠίθεον κλαύσασα θανεῖν ἔσπευδε καὶ αὐτὴ</TextUnit>
    <TextUnit id="552" loc="1.553">οὐδὲ δορυκτήτοισιν ὁμοῦ δεσμοῖσιν ἕπεσθαι</TextUnit>
    <TextUnit id="553" loc="1.554">ἤθελεν, ἀλλ' ἐχόλωσε καὶ οὐκ ἐθέλοντα φονῆα</TextUnit>
    <TextUnit id="554" loc="1.555">καὶ ξυνὸν λέχος ἔσχεν ὀφειλόμενον παρακοίτῃ.</TextUnit>
    <TextUnit id="555" loc="1.556">πολλαὶ δ' ἠλιτόμηνα καὶ ἄπνοα τέκνα φέρουσαι</TextUnit>
    <TextUnit id="556" loc="1.557">γαστέρος ὠμοτόκοιο χύδην ὠδῖνα μεθεῖσαι</TextUnit>
    <TextUnit id="557" loc="1.558">ῥιγεδανῶς σὺν παισὶν ἀπεψύχοντο καὶ αὐταί.</TextUnit>
    <TextUnit id="558" loc="1.559">παννυχίη δ' ἐχόρευσεν ἀνὰ πτόλιν, οἷα θύελλα,</TextUnit>
    <TextUnit id="559" loc="1.560">κύμασι παφλάζουσα πολυφλοίσβου πολέμοιο</TextUnit>
    <TextUnit id="560" loc="1.561">αἵματος ἀκρήτοιο μέθης ἐπίκωμος ̓Ενυώ.</TextUnit>
    <TextUnit id="561" loc="1.562">σὺν δ' ̓́Ερις οὐρανόμηκες ἀναστήσασα κάρηνον</TextUnit>
    <TextUnit id="562" loc="1.563">̓Αργείους ὀρόθυνεν, ἐπεὶ καὶ φοίνιος ̓́Αρης</TextUnit>
    <TextUnit id="563" loc="1.564">ὀψὲ μὲν ἀλλὰ καὶ ὣς πολέμων ἑτεραλκέα νίκην</TextUnit>
    <TextUnit id="564" loc="1.565">ἦλθε φέρων Δαναοῖσι καὶ ἀλλοπρόσαλλον ἀρωγήν.</TextUnit>
    <TextUnit id="565" loc="1.566">ἴαχε δὲ γλαυκῶπις ἐπ' ἀκροπόληος ̓Αθήνη</TextUnit>
    <TextUnit id="566" loc="1.567">αἰγίδα κινήσασα, Διὸς σάκος, ἔτρεμε δ' αἰθὴρ</TextUnit>
    <TextUnit id="567" loc="1.568">̔́Ηρης σπερχομένης, ἐπὶ δ' ἔβραχε γαῖα βαρεῖα</TextUnit>
    <TextUnit id="568" loc="1.569">παλλομένη τριόδοντι Ποσειδάωνος ἀκωκῇ,</TextUnit>
    <TextUnit id="569" loc="1.570">ἔφριξεν δ' ̓Αίδης, χθονίων δ' ἐξέδρακε θώκων</TextUnit>
    <TextUnit id="570" loc="1.571">ταρβήσας, μή πού τι Διὸς μέγα χωσαμένοιο</TextUnit>
    <TextUnit id="571" loc="1.572">πᾶν γένος ἀνθρώπων κατάγοι ψυχοστόλος ̔Ερμῆς.</TextUnit>
    <TextUnit id="572" loc="1.573">πάντα δ' ὁμοῦ κεκύκητο, φόνος δέ τις ἄκριτος ἦεν:</TextUnit>
    <TextUnit id="573" loc="1.574">τοὺς μὲν γὰρ φεύγοντας ἐπὶ Σκαιῇσι πύλῃσι</TextUnit>
    <TextUnit id="574" loc="1.575">κτεῖνον ἐφεστηῶτες, ὁ δ' ἐξ εὐνῆς ἀνορούσας</TextUnit>
    <TextUnit id="575" loc="1.576">τεύχεα μαστεύων δνοφερῇ περικάππεσεν αἰχμῇ.</TextUnit>
    <TextUnit id="576" loc="1.577">καί τις ὑπὸ σκιόεντι δόμῳ κεκρυμμένος ἀνήρ,</TextUnit>
    <TextUnit id="577" loc="1.578">ξεῖνος ἐών, ἐκάλεσσεν ὀιόμενος φίλον εἶναι:</TextUnit>
    <TextUnit id="578" loc="1.579">νήπιος, οὐ μὲν ἔμελλεν ἐνηέι φωτὶ μιγῆναι,</TextUnit>
    <TextUnit id="579" loc="1.580">ξείνια δ' ἐχθρὰ κόμισσεν: ὑπέρ τέγεος δέ τις ἄλλος</TextUnit>
    <TextUnit id="580" loc="1.581">μήπω παπταίνων τι θοῷ διέπιπτεν ὀιστῷ.</TextUnit>
    <TextUnit id="581" loc="1.582">καί τινες ἀλγεινῷ κραδίην βεβαρηότες οἴνῳ,</TextUnit>
    <TextUnit id="582" loc="1.583">ἐκπλαγέες ποτὶ δοῦπον, ἐπειγόμενοι καταβῆναι,</TextUnit>
    <TextUnit id="583" loc="1.584">κλίμακος ἐξελάθοντο καθ' ὑψηλῶν τε μελάθρων</TextUnit>
    <TextUnit id="584" loc="1.585">ἔκπεσον ἀγνώσσοντες, ἐπαυχενίους δὲ λυθέντες</TextUnit>
    <TextUnit id="585" loc="1.586">ἀστραγάλους ἐάγησαν, ὁμοῦ δ' ἐξήρυγον οἶνον.</TextUnit>
    <TextUnit id="586" loc="1.587">πολλοὶ δ' εἰς ἕνα χῶρον ἀολλέες ἐκτείνοντο</TextUnit>
    <TextUnit id="587" loc="1.588">μαρνάμενοι, πολλοὶ δὲ διωκόμενοι κατὰ πύργων</TextUnit>
    <TextUnit id="588" loc="1.589">ἤριπον εἰς ̓Αίδαο πανύστατον ἅλμα θορόντες.</TextUnit>
    <TextUnit id="589" loc="1.590">παῦροι δὲ στεινῆς διὰ κοιλάδος, οἷάτε φῶρες,</TextUnit>
    <TextUnit id="590" loc="1.591">πατρίδος ὀλλυμένης ἔλαθον χειμῶνα φυγόντες.</TextUnit>
    <TextUnit id="591" loc="1.592">οἱ δ' ἔνδον πολέμῳ τε καὶ ἀχλύι κυμαίνοντες,</TextUnit>
    <TextUnit id="592" loc="1.593">ἀνδράσιν οἰχομένοισι καὶ οὐ φεύγουσιν ὁμοῖοι,</TextUnit>
    <TextUnit id="593" loc="1.594">πίπτον ἐπ' ἀλλήλοισι: πόλις δ' οὐ χάνδανε λύθρον</TextUnit>
    <TextUnit id="594" loc="1.595">ἀνδρῶν χηρεύουσα, περιπλήθουσα δὲ νεκρῶν.</TextUnit>
    <TextUnit id="595" loc="1.596">οὐδέ τι φειδωλή τις ἐγίνετο: φοιταλέῃ δὲ</TextUnit>
    <TextUnit id="596" loc="1.597">σπερχόμενοι μάστιγι φιλαγρύπνοιο κυδοιμοῦ</TextUnit>
    <TextUnit id="597" loc="1.598">οὐδὲ θεῶν ὄπιν εἶχον, ἀθεσμοτάτης δ' ὑπὸ ῥιπῆς</TextUnit>
    <TextUnit id="598" loc="1.599">ἀθανάτων ἔχραινον ἀπενθέας αἵματι βωμούς.</TextUnit>
    <TextUnit id="599" loc="1.600">οἰκτρότατοι δὲ γέροντες ἀτιμοτάτοισι φόνοισιν</TextUnit>
    <TextUnit id="600" loc="1.601">οὐδ' ὀρθοὶ κτείνοντο, χαμαὶ δ' ἱκετήσια γυῖα</TextUnit>
    <TextUnit id="601" loc="1.602">τεινάμενοι πολιοῖσι κατεκλίνοντο καρήνοις.</TextUnit>
    <TextUnit id="602" loc="1.603">πολλὰ δὲ νήπια τέκνα μινυνθαδίων ἀπὸ μαζῶν</TextUnit>
    <TextUnit id="603" loc="1.604">μητέρος ἡρπάζοντο καὶ οὐ νοέοντα τοκήων</TextUnit>
    <TextUnit id="604" loc="1.605">ἀμπλακίας ἀπέτινον, ἀνημέλκτου δὲ γάλακτος</TextUnit>
    <TextUnit id="605" loc="1.606">παιδὶ μάτην ὀρέγουσα χοὰς ἐκόμισσε τιθήνη.</TextUnit>
    <TextUnit id="606" loc="1.607">οἰωνοί τε κύνες τε κατὰ πτόλιν ἄλλοθεν ἄλλοι,</TextUnit>
    <TextUnit id="607" loc="1.608">ἠέριοι πεζοί τε συνέστιοι εἰλαπινασταί,</TextUnit>
    <TextUnit id="608" loc="1.609">αἷμα μέλαν πίνοντες ἀμείλιχον εἶχον ἐδωδήν,</TextUnit>
    <TextUnit id="609" loc="1.610">καὶ τῶν μὲν κλαγγὴ φόνον ἔπνεεν, οἱ δ' ὑλάοντες</TextUnit>
    <TextUnit id="610" loc="1.611">ἄγρια κοπτομένοισιν ἐπ' ἀνδράσιν ὠρύοντο,</TextUnit>
    <TextUnit id="611" loc="1.612">νηλέες, οὐδ' ἀλέγιζον ἑοὺς ἐρύοντες ἄνακτας.</TextUnit>
    <TextUnit id="612" loc="1.613">τὼ δὲ γυναιμανέος ποτὶ δώματα Δηιφόβοιο</TextUnit>
    <TextUnit id="613" loc="1.614">στελλέσθην ̓Οδυσσεύς τε καὶ εὐχαίτης Μενέλαος</TextUnit>
    <TextUnit id="614" loc="1.615">καρχαλέοισι λύκοισιν ἐοικότες, οἵθ' ὑπὸ νύκτα</TextUnit>
    <TextUnit id="615" loc="1.616">χειμερίην φονόωντες ἀσημάντοις ἐπὶ μήλοις</TextUnit>
    <TextUnit id="616" loc="1.617">οἴχονται, κάματον δὲ κατατρύχουσι νομήων.</TextUnit>
    <TextUnit id="617" loc="1.618">ἔνθα δύω περ ἐόντες ἀπειρεσίοισιν ἔμιχθεν</TextUnit>
    <TextUnit id="618" loc="1.619">ἀνδράσι δυσμενέεσσι: νέη δ' ἠγείρετο χάρμη</TextUnit>
    <TextUnit id="619" loc="1.620">τῶν μὲν ἐπορνυμένων, τῶν δ' ὑψόθεν ἐκ θαλάμοιο</TextUnit>
    <TextUnit id="620" loc="1.621">βαλλόντων λιθάκεσσι καὶ ὠκυμόροισιν ὀιστοῖς.</TextUnit>
    <TextUnit id="621" loc="1.622">ἀλλὰ καὶ ὣς ὑπέροπλα καρήατα πυργώσαντες</TextUnit>
    <TextUnit id="622" loc="1.623">ἀρρήκτοις κορύθεσσι καὶ ἀσπίσι κυκλώσαντες</TextUnit>
    <TextUnit id="623" loc="1.624">εἰσέθορον μέγα δῶμα: καὶ ἀντίβιον μὲν ὅμιλον,</TextUnit>
    <TextUnit id="624" loc="1.625">θῆρας δειμαλέους, ἐλάων ἐδάιξεν ̓Οδυσσεύς,</TextUnit>
    <TextUnit id="625" loc="1.626">̓Ατρείδης δ' ἑτέρωθεν ὑποπτήξαντα διώξας</TextUnit>
    <TextUnit id="626" loc="1.627">Δηίφοβον κατέμαρψε, μέσην κατὰ γαστέρα τύψας</TextUnit>
    <TextUnit id="627" loc="1.628">ἧπαρ ὀλισθηρῇσι συνεξέχεεν χολάδεσσιν.</TextUnit>
    <TextUnit id="628" loc="1.629">ὣς ὁ μὲν αὐτόθι κεῖτο λελασμένος ἱπποσυνάων,</TextUnit>
    <TextUnit id="629" loc="1.630">τῷ δ' ἕπετο τρομέουσα δορυκτήτη παράκοιτις</TextUnit>
    <TextUnit id="630" loc="1.631">ἄλλοτε μὲν χαίρουσα κακῶν ἐπὶ τέρματι μόχθων,</TextUnit>
    <TextUnit id="631" loc="1.632">ἄλλοτε δ' αἰδομένη, τοτὲ δ' ὀψέ περ ὡς ἐν ὀνείρῳ</TextUnit>
    <TextUnit id="632" loc="1.633">λαθρίδιον στενάχουσα φίλης μιμνῄσκετο πάτρης.</TextUnit>
    <TextUnit id="633" loc="1.634">Αἰακίδης δὲ γέροντα Νεοπτόλεμος βασιλῆα</TextUnit>
    <TextUnit id="634" loc="1.635">πήμασι κεκμηῶτα παρ' ̔Ερκείῳ κτάνε βωμῷ</TextUnit>
    <TextUnit id="635" loc="1.636">οἶκτον ἀπωσάμενος πατρώιον: οὐδὲ λιτάων</TextUnit>
    <TextUnit id="636" loc="1.637">ἔκλυεν, οὐ Πηλῆος ὁρώμενος ἥλικα χαίτην</TextUnit>
    <TextUnit id="637" loc="1.638">ᾐδέσαθ', ἧς ὕπο θυμὸν ἀπέκλασεν ἠδὲ γέροντος</TextUnit>
    <TextUnit id="638" loc="1.639">καίπερ ἐὼν βαρύμηνις ἐφείσατο τὸ πρὶν ̓Αχιλλεύς.</TextUnit>
    <TextUnit id="639" loc="1.640">σχέτλιος, ἦ μὲν ἔμελλε καὶ αὐτῷ πότμος ὁμοῖος</TextUnit>
    <TextUnit id="640" loc="1.641">ἑσπέσθαι παρὰ βωμὸν ἀληθέος ̓Απόλλωνος</TextUnit>
    <TextUnit id="641" loc="1.642">ὕστερον, ὁππότε μιν ζαθέου δηλήμονα νηοῦ</TextUnit>
    <TextUnit id="642" loc="1.643">Δελφὸς ἀνὴρ ἐλάσας ἱερῇ κατέπεφνε μαχαίρῃ.</TextUnit>
    <TextUnit id="643" loc="1.644">ἡ δὲ κυβιστήσαντα διηερίων ἀπὸ πύργων—</TextUnit>
    <TextUnit id="644" loc="1.645">χειρὸς ̓Οδυσσείης ὀλοὸν βέλος—ἀθρήσασα</TextUnit>
    <TextUnit id="645" loc="1.646">̓Ανδρομάχη μινύωρον ἐκώκυεν ̓Αστυάνακτα.</TextUnit>
    <TextUnit id="646" loc="1.647">Κασσάνδρην δ' ᾔσχυνεν ̓Οιλῆος ταχὺς Αἴας</TextUnit>
    <TextUnit id="647" loc="1.648">Παλλάδος ἀχράντοιο θεῆς ὑπὸ γοῦνα πεσοῦσαν:</TextUnit>
    <TextUnit id="648" loc="1.649">ἡ δὲ βίην ἀνένευσε θεή, τὸ πρόσθεν ἀρηγὼν</TextUnit>
    <TextUnit id="649" loc="1.650">ἀνθ' ἑνὸς ̓Αργείοισιν ἐχώσατο πᾶσιν ̓Αθήνη.</TextUnit>
    <TextUnit id="650" loc="1.651">Αἰνείαν δ' ἔκλεψε καὶ ̓Αγχίσην ̓Αφροδίτη</TextUnit>
    <TextUnit id="651" loc="1.652">οἰκτείρουσα γέροντα καὶ υἱέα, τῆλε δὲ πάτρης</TextUnit>
    <TextUnit id="652" loc="1.653">Αὐσονίην ἀπένασσε: θεῶν δ' ἐτελείετο βουλὴ</TextUnit>
    <TextUnit id="653" loc="1.654">Ζηνὸς ἐπαινήσαντος, ἵνα κράτος ἄφθιτον εἴη</TextUnit>
    <TextUnit id="654" loc="1.655">παισὶ καὶ υἱωνοῖσιν ἀρηιφίλης ̓Αφροδίτης.</TextUnit>
    <TextUnit id="655" loc="1.656">τέκνα δὲ καὶ γενεὴν ̓Αντήνορος ἀντιθέοιο</TextUnit>
    <TextUnit id="656" loc="1.657">̓Ατρείδης ἐφύλαξε, φιλοξείνοιο γέροντος,</TextUnit>
    <TextUnit id="657" loc="1.658">μειλιχίης προτέρης τίνων χάριν ἠδὲ τραπέζης</TextUnit>
    <TextUnit id="658" loc="1.659">κείνης, ᾗ μιν ἔδεκτο γυνὴ πρηεῖα Θεανώ.</TextUnit>
    <TextUnit id="659" loc="1.660">δειλὴ Λαοδίκη, σὲ δὲ πατρίδος ἐγγύθι γαίης</TextUnit>
    <TextUnit id="660" loc="1.661">γαῖα περιπτύξασα κεχηνότι δέξατο κόλπῳ:</TextUnit>
    <TextUnit id="661" loc="1.662">οὐδέ σε Θησείδης ̓Ακάμας οὐδ' ἄλλος ̓Αχαιῶν</TextUnit>
    <TextUnit id="662" loc="1.663">ἤγαγε ληιδίην, ἔθανες δ' ἅμα πατρίδι γαίῃ.</TextUnit>
    <TextUnit id="663" loc="1.664">πᾶσαν δ' οὐκ ἂν ἔγωγε μόθου χύσιν ἀείσαιμι</TextUnit>
    <TextUnit id="664" loc="1.665">κρινάμενος τὰ ἕκαστα καὶ ἄλγεα νυκτὸς ἐκείνης:</TextUnit>
    <TextUnit id="665" loc="1.666">Μουσάων ὅδε μόχθος, ἐγὼ δ' ἅπερ ἵππον ἐλάσσω</TextUnit>
    <TextUnit id="666" loc="1.667">τέρματος ἀμφιέλισσαν ἐπιψαύουσαν ἀοιδήν.</TextUnit>
    <TextUnit id="667" loc="1.668">ἄρτι γὰρ ἀντολίηθεν ἀπόσσυτος ̓Ωκεανοῖο</TextUnit>
    <TextUnit id="668" loc="1.669">ἠρέμα λευκαίνουσα κατέγραφεν ἠέρα πολλήν,</TextUnit>
    <TextUnit id="669" loc="1.670">νύκτα διαρρήξασα μιαιφόνον ἱππότις ̓Ηώς:</TextUnit>
    <TextUnit id="670" loc="1.671">οἱ δ' ἐπαγαλλόμενοι πολέμων ὑπεραυχέι νίκῃ</TextUnit>
    <TextUnit id="671" loc="1.672">πάντοσε παπταίνεσκον ἀνὰ πτόλιν, εἴ τινες ἄλλοι</TextUnit>
    <TextUnit id="672" loc="1.673">κλεπτόμενοι φεύγουσι φόνου πάνδημον ἀυτήν.</TextUnit>
    <TextUnit id="673" loc="1.674">ἀλλ' οἱ μὲν δέδμηντο λίνῳ θανάτοιο πανάγρῳ,</TextUnit>
    <TextUnit id="674" loc="1.675">ἰχθύες ὡς ἁλίῃσιν ἐπὶ ψαμάθοισι χυθέντες,</TextUnit>
    <TextUnit id="675" loc="1.676">̓Αργεῖοι δ' ἀπὸ μὲν μεγάρων νεοτευχέα κόσμον</TextUnit>
    <TextUnit id="676" loc="1.677">ἐξέφερον, νηῶν ἀναθήματα, πολλὰ δ' ἐρήμων</TextUnit>
    <TextUnit id="677" loc="1.678">ἥρπαζον θαλάμων κειμήλια: σὺν δὲ γυναῖκας</TextUnit>
    <TextUnit id="678" loc="1.679">ληιδίας σὺν παισὶν ἄγον ποτὶ νῆας ἀνάγκῃ.</TextUnit>
    <TextUnit id="679" loc="1.680">τείχεσι δὲ πτολίπορθον ἐπὶ φλόγα θωρήξαντες</TextUnit>
    <TextUnit id="680" loc="1.681">ἔργα Ποσειδάωνος ἰῇ συνέχευον ἀυτμῇ.</TextUnit>
    <TextUnit id="681" loc="1.682">αὐτοῦ καὶ μέγα σῆμα φίλοις ἀστοῖσιν ἐτύχθη</TextUnit>
    <TextUnit id="682" loc="1.683">̓́Ιλιος αἰθαλόεσσα: πυρὸς δ' ὀλεσίπτολιν ἄτην</TextUnit>
    <TextUnit id="683" loc="1.684">Ξάνθος ἰδὼν ἔκλαυσε γόων ἁλιμυρέι πηγῇ,</TextUnit>
    <TextUnit id="684" loc="1.685">̔Ηφαίστῳ δ' ὑπόεικεν ἀτυζόμενος χόλον ̔́Ηρης.</TextUnit>
    <TextUnit id="685" loc="1.686">οἱ δὲ Πολυξείνης ἐπιτύμβιον αἷμα χέαντες,</TextUnit>
    <TextUnit id="686" loc="1.687">υῆνιν ἱλασσάμενοι τεθνειότος Αἰακίδαο</TextUnit>
    <TextUnit id="687" loc="1.688">Τρωιάδας τε γυναῖκας ἐλάγχανον, ἄλλα τε πάντα</TextUnit>
    <TextUnit id="688" loc="1.689">χρυσὸν ἐμοιρήσαντο καὶ ἄργυρον: οἷσι βαθείας</TextUnit>
    <TextUnit id="689" loc="1.690">νῆας ἐπαχθήσαντες ἐριγδούπου διὰ πόντου</TextUnit>
    <TextUnit id="690" loc="1.691">ἐκ Τροίης ἀνάγοντο μόθον τελέσαντες ̓Αχαιοί.</TextUnit>
  </Text>
</TessDocument>
