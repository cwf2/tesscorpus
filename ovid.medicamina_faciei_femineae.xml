<?xml version="1.0" encoding="UTF-8"?>
<TessDocument id="ovid.medicamina_faciei_femineae">
  <Metadata>
    <Author>ovid</Author>
    <Display>Medicamina Faciei Femineae</Display>
    <Abbr>ov. medic.</Abbr>
    <Lang>la</Lang>
    <Prose>0</Prose>
    <PrintSource>R. Ehwald, Amores, Epistulae, Medicamina faciei femineae, Ars amatoria, Remedia amoris. Teubner, 1907.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu</DigitalSourceURL>
    <AddedBy>Chris Forstall</AddedBy>
    <URI>urn:cts:latinLit:phi0959.phi003.perseus-lat1</URI>
  </Metadata>
  <Text>
    <TextUnit id="0" loc="1">Discite quae faciem commendet cura, puellae,</TextUnit>
    <TextUnit id="1" loc="2">Et quo sit vobis forma tuenda modo.</TextUnit>
    <TextUnit id="2" loc="3">Cultus humum sterilem Cerealia pendere iussit</TextUnit>
    <TextUnit id="3" loc="4">Munera, mordaces interiere rubi.</TextUnit>
    <TextUnit id="4" loc="5">Cultus et in pomis sucos emendat acerbos,</TextUnit>
    <TextUnit id="5" loc="6">Fissaque adoptivas accipit arbor opes.</TextUnit>
    <TextUnit id="6" loc="7">Culta placent. auro sublimia tecta linuntur,</TextUnit>
    <TextUnit id="7" loc="8">Nigra sub imposito marmore terra latet:</TextUnit>
    <TextUnit id="8" loc="9">Vellera saepe eadem Tyrio medicantur ano:</TextUnit>
    <TextUnit id="9" loc="10">Sectile deliciis India praebet ebur.</TextUnit>
    <TextUnit id="10" loc="11">Forsitan antiquae Tatio sub rege Sabinae</TextUnit>
    <TextUnit id="11" loc="12">Maluerint, quam se, rura paterna coli:</TextUnit>
    <TextUnit id="12" loc="13">Cum matrona, premens altum rubicunda sedile,</TextUnit>
    <TextUnit id="13" loc="14">Assiduum duro pollice nebat opus,</TextUnit>
    <TextUnit id="14" loc="15">Ipsaque claudebat quos filia paverat agnos,</TextUnit>
    <TextUnit id="15" loc="16">Ipsa dabat virgas caesaque ligna foco.</TextUnit>
    <TextUnit id="16" loc="17">At vestrae matres teneras peperere puellas.</TextUnit>
    <TextUnit id="17" loc="18">Vultis inaurata corpora veste tegi,</TextUnit>
    <TextUnit id="18" loc="19">Vultis odoratos positu variare capillos,</TextUnit>
    <TextUnit id="19" loc="20">Conspicuam gemmis vultis habere manum:</TextUnit>
    <TextUnit id="20" loc="21">Induitis collo lapides oriente petitos,</TextUnit>
    <TextUnit id="21" loc="22">Et quantos onus est aure tulisse duos.</TextUnit>
    <TextUnit id="22" loc="23">Nec tamen indignum: sit vobis cura placendi,</TextUnit>
    <TextUnit id="23" loc="24">Cum comptos habeant saecula nostra viros.</TextUnit>
    <TextUnit id="24" loc="25">Feminea vestri poliuntur lege mariti,</TextUnit>
    <TextUnit id="25" loc="26">Et vix ad cultus nupta, quod addat, habet.</TextUnit>
    <TextUnit id="26" loc="27">Se sibi quaeque parant, nec quos venentur amores</TextUnit>
    <TextUnit id="27" loc="28">Refert; munditia crimina nulla merent.</TextUnit>
    <TextUnit id="28" loc="29">Rure latent finguntque comas; licet arduus illas</TextUnit>
    <TextUnit id="29" loc="30">Celet Athos, cultas altus habebit Athos.</TextUnit>
    <TextUnit id="30" loc="31">Est etiam placuisse sibi cuicumque voluptas;</TextUnit>
    <TextUnit id="31" loc="32">Virginibus cordi grataque forma sua est.</TextUnit>
    <TextUnit id="32" loc="33">Laudatas homini volucris Iunonia pennas</TextUnit>
    <TextUnit id="33" loc="34">Explicat, et forma multa superbit avis.</TextUnit>
    <TextUnit id="34" loc="35">Sic potius vos urget amor quam fortibus herbis,</TextUnit>
    <TextUnit id="35" loc="36">Quas maga terribili subsecat arte manus.</TextUnit>
    <TextUnit id="36" loc="37">Nec vos graminibus nec mixto credite suco,</TextUnit>
    <TextUnit id="37" loc="38">Nec temptate nocens virus amantis equae;</TextUnit>
    <TextUnit id="38" loc="39">Nec mediae Marsis finduntur cantibus angues,</TextUnit>
    <TextUnit id="39" loc="40">Nec redit in fontes unda supina suos;</TextUnit>
    <TextUnit id="40" loc="41">Et quamvis aliquis Temesaea removerit aera,</TextUnit>
    <TextUnit id="41" loc="42">Numquam Luna suis excutietur equis.</TextUnit>
    <TextUnit id="42" loc="43">Prima sit in vobis morum tutela, puellae.</TextUnit>
    <TextUnit id="43" loc="44">Ingenio facies conciliante placet.</TextUnit>
    <TextUnit id="44" loc="45">Certus amor morum est: formam populabitur aetas,</TextUnit>
    <TextUnit id="45" loc="46">Et placitus rugis vultus aratus erit.</TextUnit>
    <TextUnit id="46" loc="47">Tempus erit, quo vos speculum vidisse pigebit,</TextUnit>
    <TextUnit id="47" loc="48">Et veniet rugis altera causa dolor.</TextUnit>
    <TextUnit id="48" loc="49">Sufficit et longum probitas perdurat in aevum,</TextUnit>
    <TextUnit id="49" loc="50">Perque suos annos hinc bene pendet amor.</TextUnit>
    <TextUnit id="50" loc="51">Dic age, cum teneros somnus dimiserit artus,</TextUnit>
    <TextUnit id="51" loc="52">Candida quo possint ora nitere modo.</TextUnit>
    <TextUnit id="52" loc="53">Hordea, quae Libyci ratibus misere coloni,</TextUnit>
    <TextUnit id="53" loc="54">Exue de palea tegminibusque suis.</TextUnit>
    <TextUnit id="54" loc="55">Par ervi mensura decem madefiat ab ovis:</TextUnit>
    <TextUnit id="55" loc="56">Sed cumulent libras hordea nuda duas.</TextUnit>
    <TextUnit id="56" loc="57">Haec ubi ventosas fuerint siccata per auras,</TextUnit>
    <TextUnit id="57" loc="58">Lenta iube scabra frangat asella mola:</TextUnit>
    <TextUnit id="58" loc="59">Et quae prima cadent vivaci cornua cervo,</TextUnit>
    <TextUnit id="59" loc="60">Contere in haec (solidi sexta fac assis eat).</TextUnit>
    <TextUnit id="60" loc="61">Iamque ubi pulvereae fuerint confusa farinae,</TextUnit>
    <TextUnit id="61" loc="62">Protinus in cumeris omnia cerne cavis.</TextUnit>
    <TextUnit id="62" loc="63">Adice narcissi bis sex sine cortice bulbos,</TextUnit>
    <TextUnit id="63" loc="64">Strenua quos puro marmore dextra terat.</TextUnit>
    <TextUnit id="64" loc="65">Sextantemque trahat gummi cum semine Tusco:</TextUnit>
    <TextUnit id="65" loc="66">Huc novies tanto plus tibi mellis eat.</TextUnit>
    <TextUnit id="66" loc="67">Quaecumque afficiet tali medicamine vultum</TextUnit>
    <TextUnit id="67" loc="68">Fulgebit speculo levior ipsa suo.</TextUnit>
    <TextUnit id="68" loc="69">Nec tu pallentes dubita torrere lupinos,</TextUnit>
    <TextUnit id="69" loc="70">Et simul inflantes corpora frige fabas;</TextUnit>
    <TextUnit id="70" loc="71">Utraque sex habeant aequo discrimine libras,</TextUnit>
    <TextUnit id="71" loc="72">Utraque da nigris comminuenda molis.</TextUnit>
    <TextUnit id="72" loc="73">Nec cerussa tibi nec nitri spuma rubentis</TextUnit>
    <TextUnit id="73" loc="74">Desit et Illyrica quae venit iris humo.</TextUnit>
    <TextUnit id="74" loc="75">Da validis iuvenum pariter subigenda lacertis:</TextUnit>
    <TextUnit id="75" loc="76">Sed iustum tritis uncia pondus erit.</TextUnit>
    <TextUnit id="76" loc="77">Addita de querulo volucrum medicamina nido</TextUnit>
    <TextUnit id="77" loc="78">Ore fugant maculas: alcyonea vocant.</TextUnit>
    <TextUnit id="78" loc="79">Pondere, si quaeris, quo sim contentus in illis,</TextUnit>
    <TextUnit id="79" loc="80">Quod trahit in partes uncia secta duas.</TextUnit>
    <TextUnit id="80" loc="81">Ut coeant apteque lini per corpora possint,</TextUnit>
    <TextUnit id="81" loc="82">Adice de flavis Attica mella favis.</TextUnit>
    <TextUnit id="82" loc="83">Quamvis tura deos irataque numina placent,</TextUnit>
    <TextUnit id="83" loc="84">Non tamen accensis omnia danda focis.</TextUnit>
    <TextUnit id="84" loc="85">Tus ubi miscueris radenti tubera nitro,</TextUnit>
    <TextUnit id="85" loc="86">Ponderibus iustis fac sit utrimque triens.</TextUnit>
    <TextUnit id="86" loc="87">Parte minus quarta dereptum cortice gummi,</TextUnit>
    <TextUnit id="87" loc="88">Et modicum e myrrhis pinguibus adde cubum.</TextUnit>
    <TextUnit id="88" loc="89">Haec ubi contrieris, per densa foramina cerne:</TextUnit>
    <TextUnit id="89" loc="90">Pulvis ab infuso melle premendus erit.</TextUnit>
    <TextUnit id="90" loc="91">Profuit et marathros bene olentibus addere myrrhis,</TextUnit>
    <TextUnit id="91" loc="92">(Quinque trahant marathri scrupula, myrrha novem)</TextUnit>
    <TextUnit id="92" loc="93">Arentisque rosae quantum manus una prehendat,</TextUnit>
    <TextUnit id="93" loc="94">Cumque Ammoniaco mascula tura sale.</TextUnit>
    <TextUnit id="94" loc="95">Hordea quem faciunt, illis affunde cremorem:</TextUnit>
    <TextUnit id="95" loc="96">Aequent expensas cum sale tura rosas.</TextUnit>
    <TextUnit id="96" loc="97">Tempore sint parvo molli licet illita vultu,</TextUnit>
    <TextUnit id="97" loc="98">Haerebit toto multus in ore color.</TextUnit>
    <TextUnit id="98" loc="99">Vidi quae gelida madefacta papavera lympha</TextUnit>
    <TextUnit id="99" loc="100">Contereret, teneris illineretque genis.</TextUnit>
  </Text>
</TessDocument>
