<?xml version="1.0" encoding="UTF-8"?>
<TessDocument id="plautus.captivi">
  <Metadata>
    <Author>plautus</Author>
    <Display>Captivi</Display>
    <Abbr>pl. capt.</Abbr>
    <Lang>la</Lang>
    <Prose>0</Prose>
    <PrintSource>T. Maccius Plautus. Plauti Comoediae. F. Leo. Berlin. Weidmann. 1895.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a1999.02.0034</DigitalSourceURL>
    <AddedBy>Chris Forstall</AddedBy>
    <URI>urn:cts:latinLit:phi0119.phi005.perseus-lat1</URI>
  </Metadata>
  <Text>
    <TextUnit id="0" loc="1">Hos quos videtis stare hic captivos duos,</TextUnit>
    <TextUnit id="1" loc="2">illi qui astant, hi stant ambo, non sedent;</TextUnit>
    <TextUnit id="2" loc="3">hoc vos mihi testes estis me verum loqui.</TextUnit>
    <TextUnit id="3" loc="4">senex qui hic habitat Hegio est huius pater.</TextUnit>
    <TextUnit id="4" loc="5">sed is quo pacto serviat suo sibi patri,</TextUnit>
    <TextUnit id="5" loc="6">id ego hic apud vos proloquar, si operam datis.</TextUnit>
    <TextUnit id="6" loc="7">seni huic fuerunt filii nati duo;</TextUnit>
    <TextUnit id="7" loc="8">alterum quadrimum puerum servos surpuit</TextUnit>
    <TextUnit id="8" loc="9">eumque hinc profugiens vendidit in Alide</TextUnit>
    <TextUnit id="9" loc="10">patri huius. iam hoc tenetis? * optume est.</TextUnit>
    <TextUnit id="10" loc="11">negat hercle ille ultimus. accedito.</TextUnit>
    <TextUnit id="11" loc="12">si non ubi sedeas locus est, est ubi ambules,</TextUnit>
    <TextUnit id="12" loc="13">quando histrionem cogis mendicarier.</TextUnit>
    <TextUnit id="13" loc="14">ego me tua causa, ne erres, non rupturus sum.</TextUnit>
    <TextUnit id="14" loc="15">vos qui potestis ope vestra censerier,</TextUnit>
    <TextUnit id="15" loc="16">accipite relicuom: alieno uti nil moror.</TextUnit>
    <TextUnit id="16" loc="17">fugitivos ille, ut dixeram ante, huius patri</TextUnit>
    <TextUnit id="17" loc="18">domo quem profugiens dominum abstulerat vendidit.</TextUnit>
    <TextUnit id="18" loc="19">is postquam hunc emit, dedit eum huic gnato suo</TextUnit>
    <TextUnit id="19" loc="20">peculiarem, quia quasi una aetas erat.</TextUnit>
    <TextUnit id="20" loc="21">hic nunc domi servit suo patri, nec scit pater;</TextUnit>
    <TextUnit id="21" loc="22">enim vero di nos quasi pilas homines habent.</TextUnit>
    <TextUnit id="22" loc="23">rationem habetis, quo modo unum amiserit.</TextUnit>
    <TextUnit id="23" loc="24">postquam belligerant Aetoli cum Aleis,</TextUnit>
    <TextUnit id="24" loc="25">ut fit in bello, capitur alter filius:</TextUnit>
    <TextUnit id="25" loc="26">medicus Menarchus emit ibidem in Alide.</TextUnit>
    <TextUnit id="26" loc="27">coepit captivos commercari hic Aleos,</TextUnit>
    <TextUnit id="27" loc="28">si quem reperire possit qui mutet suom,</TextUnit>
    <TextUnit id="28" loc="29">illum captivom: hunc suom esse nescit, qui domist.</TextUnit>
    <TextUnit id="29" loc="30">et quoniam heri indaudivit, de summo loco</TextUnit>
    <TextUnit id="30" loc="31">summoque genere captum esse equitem Aleum,</TextUnit>
    <TextUnit id="31" loc="32">nil pretio parsit, filio dum parceret:</TextUnit>
    <TextUnit id="32" loc="33">reconciliare ut facilius posset domum,</TextUnit>
    <TextUnit id="33" loc="34">emit hosce e praeda ambos de quaestoribus.</TextUnit>
    <TextUnit id="34" loc="35">hisce autem inter sese hunc confinxerunt dolum,</TextUnit>
    <TextUnit id="35" loc="36">quo pacto hic servos suom erum hinc amittat domum.</TextUnit>
    <TextUnit id="36" loc="37">itaque inter se commutant vestem et nomina;</TextUnit>
    <TextUnit id="37" loc="38">illic vocatur Philocrates, hic Tyndarus:</TextUnit>
    <TextUnit id="38" loc="39">huius illic, hic illius hodie fert imaginem.</TextUnit>
    <TextUnit id="39" loc="40">et hic hodie expediet hanc docte fallaciam,</TextUnit>
    <TextUnit id="40" loc="41">et suom erum faciet libertatis compotem,</TextUnit>
    <TextUnit id="41" loc="42">eodemque pacto fratrem servabit suom</TextUnit>
    <TextUnit id="42" loc="43">reducemque faciet liberum in patriam ad patrem,</TextUnit>
    <TextUnit id="43" loc="44">imprudens: itidem ut saepe iam in multis locis</TextUnit>
    <TextUnit id="44" loc="45">plus insciens quis fecit quam prudens boni.</TextUnit>
    <TextUnit id="45" loc="46">sed inscientes sua sibi fallacia</TextUnit>
    <TextUnit id="46" loc="47">ita compararunt et confinxerunt dolum</TextUnit>
    <TextUnit id="47" loc="48">itaque hi commenti, de sua sententia</TextUnit>
    <TextUnit id="48" loc="49">ut in servitute hic ad suom maneat patrem:</TextUnit>
    <TextUnit id="49" loc="50">ita nunc ignorans suo sibi servit patri;</TextUnit>
    <TextUnit id="50" loc="51">homunculi quanti sunt, quom recogito!</TextUnit>
    <TextUnit id="51" loc="52">haec res agetur nobis, vobis fabula.</TextUnit>
    <TextUnit id="52" loc="53">sed etiam est, paucis vos quod monitos voluerim.</TextUnit>
    <TextUnit id="53" loc="54">profecto expediet fabulae huic operam dare.</TextUnit>
    <TextUnit id="54" loc="55">non pertractate facta est neque item ut ceterae:</TextUnit>
    <TextUnit id="55" loc="56">neque spurcidici insunt versus, immemorabiles;</TextUnit>
    <TextUnit id="56" loc="57">hic neque periurus leno est nec meretrix mala</TextUnit>
    <TextUnit id="57" loc="58">neque miles gloriosus; ne vereamini,</TextUnit>
    <TextUnit id="58" loc="59">quia bellum Aetolis esse dixi cum Aleis:</TextUnit>
    <TextUnit id="59" loc="60">foris illic extra scaenam fient proelia.</TextUnit>
    <TextUnit id="60" loc="61">nam hoc paene iniquomst, comico choragio</TextUnit>
    <TextUnit id="61" loc="62">conari desubito agere nos tragoediam.</TextUnit>
    <TextUnit id="62" loc="63">proin si quis pugnam expectat, litis contrahat:</TextUnit>
    <TextUnit id="63" loc="64">valentiorem nactus adversarium</TextUnit>
    <TextUnit id="64" loc="65">si erit, ego faciam ut pugnam inspectet non bonam,</TextUnit>
    <TextUnit id="65" loc="66">adeo ut spectare postea omnis oderit.</TextUnit>
    <TextUnit id="66" loc="67">abeo. valete, iudices iustissimi</TextUnit>
    <TextUnit id="67" loc="68">domi duellique duellatores optumi.</TextUnit>
    <TextUnit id="68" loc="69">Iuventus nomen indidit Scorto mihi,</TextUnit>
    <TextUnit id="69" loc="70">eo quia invocatus soleo esse in convivio.</TextUnit>
    <TextUnit id="70" loc="71">scio absurde dictum hoc derisores dicere,</TextUnit>
    <TextUnit id="71" loc="72">at ego aio recte. nam scortum in convivio</TextUnit>
    <TextUnit id="72" loc="73">sibi amator, talos quom iacit, scortum invocat.</TextUnit>
    <TextUnit id="73" loc="74">estne invocatum an non est? est planissume;</TextUnit>
    <TextUnit id="74" loc="75">verum hercle vero nos parasiti planius,</TextUnit>
    <TextUnit id="75" loc="76">quos numquam quisquam neque vocat neque invocat.</TextUnit>
    <TextUnit id="76" loc="77">quasi mures semper edimus alienum cibum;</TextUnit>
    <TextUnit id="77" loc="78">ubi res prolatae sunt, quom rus homines eunt,</TextUnit>
    <TextUnit id="78" loc="79">simul prolatae res sunt nostris dentibus.</TextUnit>
    <TextUnit id="79" loc="80">quasi, cum caletur, cocleae in occulto latent,</TextUnit>
    <TextUnit id="80" loc="81">suo sibi suco vivont, ros si non cadit,</TextUnit>
    <TextUnit id="81" loc="82">item parasiti rebus prolatis latent</TextUnit>
    <TextUnit id="82" loc="83">in occulto miseri, victitant suco suo,</TextUnit>
    <TextUnit id="83" loc="84">dum ruri rurant homines quos ligurriant.</TextUnit>
    <TextUnit id="84" loc="85">prolatis rebus parasiti venatici</TextUnit>
    <TextUnit id="85" loc="86">sumus, quando res redierunt, molossici</TextUnit>
    <TextUnit id="86" loc="87">odiosicique et multum incommodestici.</TextUnit>
    <TextUnit id="87" loc="88">et hic quidem hercle, nisi qui colaphos perpeti</TextUnit>
    <TextUnit id="88" loc="89">potest parasitus frangique aulas in caput,</TextUnit>
    <TextUnit id="89" loc="90">[vel] ire extra portam Trigeminam ad saccum licet.</TextUnit>
    <TextUnit id="90" loc="91">quod mihi ne eveniat, non nullum periculum est.</TextUnit>
    <TextUnit id="91" loc="92">nam postquam meus rex est potitus hostium---</TextUnit>
    <TextUnit id="92" loc="93">ita nunc belligerant Aetoli cum Aleis;</TextUnit>
    <TextUnit id="93" loc="94">nam Aetolia haec est, illic est captus in Alide,</TextUnit>
    <TextUnit id="94" loc="95">Philopolemus, huius Hegionis filius</TextUnit>
    <TextUnit id="95" loc="96">senis, qui hic habitat, quae aedes lamentariae</TextUnit>
    <TextUnit id="96" loc="97">mihi sunt, quas quotienscumque conspicio fleo;</TextUnit>
    <TextUnit id="97" loc="98">nunc hic occepit quaestum hunc fili gratia</TextUnit>
    <TextUnit id="98" loc="99">inhonestum et maxime alienum ingenio suo:</TextUnit>
    <TextUnit id="99" loc="100">homines captivos commercatur, si queat</TextUnit>
    <TextUnit id="100" loc="101">aliquem invenire, suom qui mutet filium.</TextUnit>
    <TextUnit id="101" loc="102">quod quidem ego nimis quam cupio * ut impetret;</TextUnit>
    <TextUnit id="102" loc="103">nam ni illum recipit, nihil est quo me recipiam.</TextUnit>
    <TextUnit id="103" loc="104">nam nulla est spes iuventutis, sese omnis amant;</TextUnit>
    <TextUnit id="104" loc="105">ille demum antiquis est adulescens moribus,</TextUnit>
    <TextUnit id="105" loc="106">cuius numquam voltum tranquillavi gratiis.</TextUnit>
    <TextUnit id="106" loc="107">condigne pater est eius moratus moribus.</TextUnit>
    <TextUnit id="107" loc="108">nunc ad eum pergam. sed aperitur ostium,</TextUnit>
    <TextUnit id="108" loc="109">unde saturitate saepe ego exii ebrius.</TextUnit>
    <TextUnit id="109" loc="110">Advorte animum sis tu: istos captivos duos,</TextUnit>
    <TextUnit id="110" loc="111">heri quos emi de praeda a quaestoribus,</TextUnit>
    <TextUnit id="111" loc="112">eis indito catenas singularias</TextUnit>
    <TextUnit id="112" loc="113">istas, maiores, quibus sunt iuncti, demito;</TextUnit>
    <TextUnit id="113" loc="114">sinito ambulare, si foris si intus volent,</TextUnit>
    <TextUnit id="114" loc="115">sed uti adserventur magna diligentia.</TextUnit>
    <TextUnit id="115" loc="116">liber captivos avis ferae consimilis est:</TextUnit>
    <TextUnit id="116" loc="117">semel fugiendi si data est occasio,</TextUnit>
    <TextUnit id="117" loc="118">satis est, numquam postilla possis prendere.</TextUnit>
    <TextUnit id="118" loc="119">Omnes profecto liberi lubentius</TextUnit>
    <TextUnit id="119" loc="120">sumus quam servimus. Non videre ita tu quidem.</TextUnit>
    <TextUnit id="120" loc="121">Si non est quod dem, mene vis dem ipse---in pedes?</TextUnit>
    <TextUnit id="121" loc="122">Si dederis, erit extemplo mihi quod dem tibi.</TextUnit>
    <TextUnit id="122" loc="123">Avis me ferae consimilem faciam, ut praedicas.</TextUnit>
    <TextUnit id="123" loc="124">Ita ut dicis: nam si faxis, te in caveam dabo.</TextUnit>
    <TextUnit id="124" loc="125">sed satis verborumst. cura quae iussi atque abi.</TextUnit>
    <TextUnit id="125" loc="126">ego ibo ad fratrem ad alios captivos meos,</TextUnit>
    <TextUnit id="126" loc="127">visam ne nocte hac quippiam turbaverint.</TextUnit>
    <TextUnit id="127" loc="128">inde me continuo recipiam rursum domum.</TextUnit>
    <TextUnit id="128" loc="129">Aegre est mi, hunc facere quaestum carcerarium</TextUnit>
    <TextUnit id="129" loc="130">propter sui gnati miseriam miserum senem.</TextUnit>
    <TextUnit id="130" loc="131">sed si ullo pacto ille huc conciliari potest,</TextUnit>
    <TextUnit id="131" loc="132">vel carnificinam hunc facere possum perpeti.</TextUnit>
    <TextUnit id="132" loc="133">Quis hic loquitur? Ego, qui tuo maerore maceror,</TextUnit>
    <TextUnit id="133" loc="134">macesco, consenesco et tabesco miser;</TextUnit>
    <TextUnit id="134" loc="135">ossa atque pellis sum miser a macritudine;</TextUnit>
    <TextUnit id="135" loc="136">neque umquam quicquam me iuvat quod edo domi:</TextUnit>
    <TextUnit id="136" loc="137">foris aliquantillum etiam quod gusto, id beat.</TextUnit>
    <TextUnit id="137" loc="138">Ergasile, salve. Di te bene ament, Hegio.</TextUnit>
    <TextUnit id="138" loc="139">Ne fle. Egone illum non fleam? egon non defleam</TextUnit>
    <TextUnit id="139" loc="140">Talem adulescentem? Semper sensi, filio</TextUnit>
    <TextUnit id="140" loc="141">meo te esse amicum, et illum intellexi tibi.</TextUnit>
    <TextUnit id="141" loc="142">Tum denique homines nostra intellegimus bona,</TextUnit>
    <TextUnit id="142" loc="143">quom quae in potestate habuimus, ea amisimus.</TextUnit>
    <TextUnit id="143" loc="144">ego, postquam gnatus tuos potitust hostium,</TextUnit>
    <TextUnit id="144" loc="145">expertus quanti fuerit nunc desidero.</TextUnit>
    <TextUnit id="145" loc="146">Alienus cum eius incommodum tam aegre feras,</TextUnit>
    <TextUnit id="146" loc="147">quid me patrem par facerest, cui ille est unicus?</TextUnit>
    <TextUnit id="147" loc="148">Alienus ego? alienus illi? aha, Hegio,</TextUnit>
    <TextUnit id="148" loc="149">numquam istuc dixis neque animum induxis tuom;</TextUnit>
    <TextUnit id="149" loc="150">tibi ille unicust, mi etiam unico magis unicus.</TextUnit>
    <TextUnit id="150" loc="151">Laudo, malum cum amici tuom ducis malum.</TextUnit>
    <TextUnit id="151" loc="152">nunc habe bonum animum. Eheu, huic illud dolet,</TextUnit>
    <TextUnit id="152" loc="153">quia nunc remissus est edendi exercitus.</TextUnit>
    <TextUnit id="153" loc="154">Nullumne interea , qui posset tibi</TextUnit>
    <TextUnit id="154" loc="155">remissum quem dixti imperare exercitum?</TextUnit>
    <TextUnit id="155" loc="156">Quid credis? fugitant omnes hanc provinciam,</TextUnit>
    <TextUnit id="156" loc="157">quoi optigerat postquam captust Philopolemus tuos.</TextUnit>
    <TextUnit id="157" loc="158">Non pol mirandum est fugitare hanc provinciam.</TextUnit>
    <TextUnit id="158" loc="159">multis et multigeneribus opus est tibi</TextUnit>
    <TextUnit id="159" loc="160">militibus: primumdum opus est Pistorensibus;</TextUnit>
    <TextUnit id="160" loc="161">eorum sunt aliquot genera Pistorensium:</TextUnit>
    <TextUnit id="161" loc="162">opus Paniceis est, opus Placentinis quoque;</TextUnit>
    <TextUnit id="162" loc="163">opus Turdetanis, opust Ficedulensibus;</TextUnit>
    <TextUnit id="163" loc="164">iam maritumi omnes milites opus sunt tibi.</TextUnit>
    <TextUnit id="164" loc="165">Vt saepe summa ingenia in occulto latent;</TextUnit>
    <TextUnit id="165" loc="166">hic qualis imperator nunc privatus est.</TextUnit>
    <TextUnit id="166" loc="167">Habe modo bonum animum, nam illum confido domum</TextUnit>
    <TextUnit id="167" loc="168">in his diebus me reconciliassere.</TextUnit>
    <TextUnit id="168" loc="169">nam eccum hic captivom adulescentem intus Aleum,</TextUnit>
    <TextUnit id="169" loc="170">prognatum genere summo et summis ditiis:</TextUnit>
    <TextUnit id="170" loc="171">hoc illum me mutare confido pote.</TextUnit>
    <TextUnit id="171" loc="172">Ita di deaeque faxint. sed num quo foras</TextUnit>
    <TextUnit id="172" loc="173">vocatus es ad cenam? Nusquam, quod sciam.</TextUnit>
    <TextUnit id="173" loc="174">sed quid tu id quaeris? Quia mi est natalis dies;</TextUnit>
    <TextUnit id="174" loc="175">propterea te vocari ad te ad cenam volo.</TextUnit>
    <TextUnit id="175" loc="176">Facete dictum. sed si pauxillo potes</TextUnit>
    <TextUnit id="176" loc="177">contentus esse. Ne perpauxillum modo,</TextUnit>
    <TextUnit id="177" loc="178">nam istoc me assiduo victu delecto domi;</TextUnit>
    <TextUnit id="178" loc="179">age sis, roga emptum: nisi qui meliorem adferet</TextUnit>
    <TextUnit id="179" loc="180">quae mi atque amicis placeat condicio magis,</TextUnit>
    <TextUnit id="180" loc="181">quasi fundum vendam, meis me addicam legibus.</TextUnit>
    <TextUnit id="181" loc="182">Profundum vendis tu quidem, haud fundum, mihi.</TextUnit>
    <TextUnit id="182" loc="183">sed si , temperi. Em, vel iam otium est.</TextUnit>
    <TextUnit id="183" loc="184">I modo, venare leporem: nunc irim tenes;</TextUnit>
    <TextUnit id="184" loc="185">nam meus scruposam victus commetat viam.</TextUnit>
    <TextUnit id="185" loc="186">Numquam istoc vinces me, Hegio, ne postules:</TextUnit>
    <TextUnit id="186" loc="187">cum calceatis dentibus veniam tamen.</TextUnit>
    <TextUnit id="187" loc="188">Asper meus victus sane est. Sentisne essitas?</TextUnit>
    <TextUnit id="188" loc="189">Terrestris cena est. Sus terrestris bestia est.</TextUnit>
    <TextUnit id="189" loc="190">Multis holeribus. Curato aegrotos domi.</TextUnit>
    <TextUnit id="190" loc="191">numquid vis? Venias temperi. Memorem mones.---</TextUnit>
    <TextUnit id="191" loc="192">Ibo intro atque intus subducam ratiunculam,</TextUnit>
    <TextUnit id="192" loc="193">quantillum argenti mi apud trapezitam siet.</TextUnit>
    <TextUnit id="193" loc="194">ad fratrem, quo ire dixeram, mox ivero.---</TextUnit>
    <TextUnit id="194" loc="195">Si di immortales id voluerunt, vos hanc aerumnam exsequi,</TextUnit>
    <TextUnit id="195" loc="196">decet id pati animo aequo: si id facietis, levior labos erit.</TextUnit>
    <TextUnit id="196" loc="197">domi fuistis, credo, liberi:</TextUnit>
    <TextUnit id="197" loc="198">nunc servitus si evenit, ei vos morigerari mos bonust</TextUnit>
    <TextUnit id="198" loc="199">et erili imperio eamque ingeniis vostris lenem reddere.</TextUnit>
    <TextUnit id="199" loc="200">indigna digna habenda sunt, erus quae facit.</TextUnit>
    <TextUnit id="200" loc="200a">Oh oh oh.</TextUnit>
    <TextUnit id="201" loc="201">Eiulatione haud opus est, oculis haud lacrimantibus:</TextUnit>
    <TextUnit id="202" loc="202">in re mala animo si bono utare, adiuvat.</TextUnit>
    <TextUnit id="203" loc="203">At nos pudet, quia cum catenis sumus. At pigeat postea</TextUnit>
    <TextUnit id="204" loc="204">nostrum erum, si vos eximat vinculis,</TextUnit>
    <TextUnit id="205" loc="205">aut solutos sinat, quos argento emerit.</TextUnit>
    <TextUnit id="206" loc="206">Quid a nobis metuit? scimus nos</TextUnit>
    <TextUnit id="207" loc="207">nostrum officium quod est, si solutos sinat.</TextUnit>
    <TextUnit id="208" loc="208">At fugam fingitis: sentio quam rem agitis.</TextUnit>
    <TextUnit id="209" loc="209">Nos fugiamus? quo fugiamus? In patriam. Apage, haud nos id deceat,</TextUnit>
    <TextUnit id="210" loc="210">fugitivos imitari. Immo edepol, si erit occasio, haud dehortor.</TextUnit>
    <TextUnit id="211" loc="211">Unum exorare vos sinite nos. Quidnam id est?</TextUnit>
    <TextUnit id="212" loc="212">Ut sine hisce arbitris</TextUnit>
    <TextUnit id="213" loc="213">atque vobis nobis detis locum loquendi.</TextUnit>
    <TextUnit id="214" loc="214">Fiat. abscedite hinc: nos concedamus huc.</TextUnit>
    <TextUnit id="215" loc="215">sed brevem orationem incipisse.</TextUnit>
    <TextUnit id="216" loc="215a">Em istuc mihi certum erat. concede huc.</TextUnit>
    <TextUnit id="217" loc="216">Abite ab istis. Obnoxii ambo</TextUnit>
    <TextUnit id="218" loc="217">vobis sumus propter hanc rem, quom quae volumus nos</TextUnit>
    <TextUnit id="219" loc="218">copia est ea facitis nos compotes.</TextUnit>
    <TextUnit id="220" loc="219">Secede huc nunciam, si videtur, procul,</TextUnit>
    <TextUnit id="221" loc="220">ne arbitri dicta nostra arbitrari queant</TextUnit>
    <TextUnit id="222" loc="221">neu permanet palam haec nostra fallacia.</TextUnit>
    <TextUnit id="223" loc="222">nam doli non doli sunt, nisi astu colas,</TextUnit>
    <TextUnit id="224" loc="223">sed malum maxumum, si id palam provenit.</TextUnit>
    <TextUnit id="225" loc="224">nam si erus mihi es tu atque ego me tuom esse servom assimulo,</TextUnit>
    <TextUnit id="226" loc="225">tamen viso opust, cauto est opus, ut hoc sobrie sineque arbitris</TextUnit>
    <TextUnit id="227" loc="226">accurate agatur, docte et diligenter;</TextUnit>
    <TextUnit id="228" loc="227">tanta incepta res est: haud somniculose hoc</TextUnit>
    <TextUnit id="229" loc="228">agendum est. Ero ut me voles esse. Spero.</TextUnit>
    <TextUnit id="230" loc="229">Nam tu nunc vides pro tuo caro capite</TextUnit>
    <TextUnit id="231" loc="230">carum offerre me meum caput vilitati.</TextUnit>
    <TextUnit id="232" loc="231">Scio. At scire memento, quando id quod voles habebis;</TextUnit>
    <TextUnit id="233" loc="232">nam fere maxima pars morem hunc homines habent: quod sibi volunt,</TextUnit>
    <TextUnit id="234" loc="233">dum id impetrant, boni sunt;</TextUnit>
    <TextUnit id="235" loc="234">sed id ubi iam penes sese habent,</TextUnit>
    <TextUnit id="236" loc="235">ex bonis pessimi et fraudulentissimi</TextUnit>
    <TextUnit id="237" loc="236">fiunt: nunc ut mihi te volo esse autumo.</TextUnit>
    <TextUnit id="238" loc="237">[quod tibi suadeam, suadeam meo patri.]</TextUnit>
    <TextUnit id="239" loc="238">Pol ego si te audeam, meum patrem nominem:</TextUnit>
    <TextUnit id="240" loc="239">nam secundum patrem tu es pater proximus.</TextUnit>
    <TextUnit id="241" loc="240">Audio. Et propterea saepius te uti memineris moneo:</TextUnit>
    <TextUnit id="242" loc="241">non ego erus tibi, sed servos sum; nunc obsecro te hoc unum---</TextUnit>
    <TextUnit id="243" loc="242">quoniam nobis di immortales animum ostenderunt suom,</TextUnit>
    <TextUnit id="244" loc="243">ut qui erum me tibi fuisse atque esse conservom velint,</TextUnit>
    <TextUnit id="245" loc="244">quom antehac pro iure imperitabam meo, nunc te oro per precem---</TextUnit>
    <TextUnit id="246" loc="245">per fortunam incertam et per mei te erga bonitatem patris,</TextUnit>
    <TextUnit id="247" loc="246">perque conservitium commune, quod hostica evenit manu,</TextUnit>
    <TextUnit id="248" loc="247">ne me secus honore honestes quam quom servibas mihi,</TextUnit>
    <TextUnit id="249" loc="248">atque ut qui fueris et qui nunc sis meminisse ut memineris.</TextUnit>
    <TextUnit id="250" loc="249">Scio quidem me te esse nunc et te esse me. Em istuc si potes</TextUnit>
    <TextUnit id="251" loc="250">memoriter meminisse, inest spes nobis in hac astutia.</TextUnit>
    <TextUnit id="252" loc="251">Iam ego revertar intro, si ex his quae volo exquisivero.</TextUnit>
    <TextUnit id="253" loc="252">ubi sunt isti quos ante aedis iussi huc produci foras?</TextUnit>
    <TextUnit id="254" loc="253">Edepol tibi ne in quaestione essemus cautum intellego,</TextUnit>
    <TextUnit id="255" loc="254">ita vinclis custodiisque circum moeniti sumus.</TextUnit>
    <TextUnit id="256" loc="255">Qui cavet ne decipiatur, vix cavet, cum etiam cavet;</TextUnit>
    <TextUnit id="257" loc="256">etiam cum cavisse ratus est, saepe is cautor captus est.</TextUnit>
    <TextUnit id="258" loc="257">an vero non iusta causa est, ut vos servem sedulo,</TextUnit>
    <TextUnit id="259" loc="258">quos tam grandi sim mercatus praesenti pecunia?</TextUnit>
    <TextUnit id="260" loc="259">Neque pol tibi nos, quia nos servas, aequomst vitio vortere,</TextUnit>
    <TextUnit id="261" loc="260">neque te nobis, si abeamus hinc, si fuat occasio.</TextUnit>
    <TextUnit id="262" loc="261">Vt vos hic, itidem illic apud vos meus servatur filius.</TextUnit>
    <TextUnit id="263" loc="262">Captus est? Ita. Non igitur nos soli ignavi fuimus.</TextUnit>
    <TextUnit id="264" loc="263">Secede huc. nam sunt quae ex te solo scitari volo.</TextUnit>
    <TextUnit id="265" loc="264">quarum rerum te falsilocum mi esse nolo. Non ero</TextUnit>
    <TextUnit id="266" loc="265">quod sciam. si quid nescibo, id nescium tradam tibi.</TextUnit>
    <TextUnit id="267" loc="266">Nunc senex est in tostrina, nunc iam cultros attinet.</TextUnit>
    <TextUnit id="268" loc="267">ne id quidem, involucrum inicere, voluit, vestem ut ne inquinet.</TextUnit>
    <TextUnit id="269" loc="268">sed utrum strictimne adtonsurum dicam esse an per pectinem,</TextUnit>
    <TextUnit id="270" loc="269">nescio; verum, si frugist, usque admutilabit probe.</TextUnit>
    <TextUnit id="271" loc="270">Quid tu? servosne esse an liber mavelis, memora mihi.</TextUnit>
    <TextUnit id="272" loc="271">Proxumum quod sit bono quodque a malo longissume,</TextUnit>
    <TextUnit id="273" loc="272">id volo; quamquam non multum fuit molesta servitus,</TextUnit>
    <TextUnit id="274" loc="273">nec mihi secus erat quam si essem familiaris filius.</TextUnit>
    <TextUnit id="275" loc="274">Eugepae, Thalem talento non emam Milesium,</TextUnit>
    <TextUnit id="276" loc="275">nam ad sapientiam huius * nimius nugator fuit.</TextUnit>
    <TextUnit id="277" loc="276">ut facete orationem ad servitutem contulit.</TextUnit>
    <TextUnit id="278" loc="277">Quo de genere natust illic Philocrates? Polyplusio:</TextUnit>
    <TextUnit id="279" loc="278">quod genus illi est unum pollens atque honoratissumum.</TextUnit>
    <TextUnit id="280" loc="279">Quid ipsus hic? quo honore est illic? Summo, atque ab summis viris.</TextUnit>
    <TextUnit id="281" loc="280">[Tum igitur ei cum in Aleis tanta gratia est, ut praedicas,]</TextUnit>
    <TextUnit id="282" loc="281">quid divitiae, suntne opimae? Vnde excoquat sebum senex.</TextUnit>
    <TextUnit id="283" loc="282">Quid pater, vivitne? Vivom, cum inde abimus, liquimus;</TextUnit>
    <TextUnit id="284" loc="283">nunc vivatne necne, id Orcum scire oportet scilicet.</TextUnit>
    <TextUnit id="285" loc="284">Salva res est, philosophatur quoque iam, non mendax modo est.</TextUnit>
    <TextUnit id="286" loc="285">Quid erat ei nomen? Thensaurochrysonicochrysides.</TextUnit>
    <TextUnit id="287" loc="286">Videlicet propter divitias inditum id nomen quasi est.</TextUnit>
    <TextUnit id="288" loc="287">Immo edepol propter avaritiam ipsius atque audaciam.</TextUnit>
    <TextUnit id="289" loc="288">[nam ille quidem Theodoromedes fuit germano nomine.]</TextUnit>
    <TextUnit id="290" loc="289">Quid tu ais? tenaxne pater est eius? Immo edepol pertinax;</TextUnit>
    <TextUnit id="291" loc="290">quin etiam ut magis noscas: Genio suo ubi quando sacruficat,</TextUnit>
    <TextUnit id="292" loc="291">ad rem divinam quibus est opus, Samiis vasis utitur,</TextUnit>
    <TextUnit id="293" loc="292">ne ipse Genius surripiat: proinde aliis ut credat vide.</TextUnit>
    <TextUnit id="294" loc="293">Sequere hac me igitur. eadem ego ex hoc quae volo exquaesivero.</TextUnit>
    <TextUnit id="295" loc="294">Philocrates, hic fecit, hominem frugi ut facere oportuit.</TextUnit>
    <TextUnit id="296" loc="295">nam ego ex hoc quo genere gnatus sis scio, hic fassust mihi;</TextUnit>
    <TextUnit id="297" loc="296">haec tu eadem si confiteri vis, tua ex re feceris:</TextUnit>
    <TextUnit id="298" loc="297">quae tamen scio scire me ex hoc. Fecit officium hic suom,</TextUnit>
    <TextUnit id="299" loc="298">cum tibi est confessus verum, quamquam volui sedulo</TextUnit>
    <TextUnit id="300" loc="299">meam nobilitatem occultare et genus et divitias meas,</TextUnit>
    <TextUnit id="301" loc="300">Hegio; nunc quando patriam et libertatem perdidi,</TextUnit>
    <TextUnit id="302" loc="301">non ego istunc me potius quam te metuere aequom censeo.</TextUnit>
    <TextUnit id="303" loc="302">vis hostilis cum istoc fecit meas opes aequabiles;</TextUnit>
    <TextUnit id="304" loc="303">memini, cum dicto haud audebat: facto nunc laedat licet.</TextUnit>
    <TextUnit id="305" loc="304">sed viden? fortuna humana fingit artatque ut lubet:</TextUnit>
    <TextUnit id="306" loc="305">me, qui liber fueram, servom fecit, e summo infimum;</TextUnit>
    <TextUnit id="307" loc="306">qui imperare insueram, nunc alterius imperio obsequor.</TextUnit>
    <TextUnit id="308" loc="307">et quidem si, proinde ut ipse fui imperator familiae,</TextUnit>
    <TextUnit id="309" loc="308">habeam dominum, non verear ne iniuste aut graviter mi imperet.</TextUnit>
    <TextUnit id="310" loc="309">Hegio, hoc te monitum, nisi forte ipse non vis, voluerim.</TextUnit>
    <TextUnit id="311" loc="310">Loquere audacter. Tam ego fui ante liber quam gnatus tuos,</TextUnit>
    <TextUnit id="312" loc="311">tam mihi quam illi libertatem hostilis eripuit manus,</TextUnit>
    <TextUnit id="313" loc="312">tam ille apud nos servit, quam ego nunc hic apud te servio.</TextUnit>
    <TextUnit id="314" loc="313">est profecto deus, qui quae nos gerimus auditque et videt:</TextUnit>
    <TextUnit id="315" loc="314">is, uti tu me hic habueris, proinde illum illic curaverit;</TextUnit>
    <TextUnit id="316" loc="315">bene merenti bene profuerit, male merenti par erit.</TextUnit>
    <TextUnit id="317" loc="316">quam tu filium tuom, tam pater me meus desiderat.</TextUnit>
    <TextUnit id="318" loc="317">Memini ego istuc. sed faterin eadem quae hic fassust mihi?</TextUnit>
    <TextUnit id="319" loc="318">Ego patri meo esse fateor summas divitias domi</TextUnit>
    <TextUnit id="320" loc="319">meque summo genere gnatum. sed te optestor, Hegio,</TextUnit>
    <TextUnit id="321" loc="320">ne tuom animum avariorem faxint divitiae meae:</TextUnit>
    <TextUnit id="322" loc="321">ne patri, tam etsi sum unicus, decere videatur magis,</TextUnit>
    <TextUnit id="323" loc="322">me saturum servire apud te sumptu et vestitu tuo</TextUnit>
    <TextUnit id="324" loc="323">potius quam illi, ubi minime honestumst, mendicantem vivere.</TextUnit>
    <TextUnit id="325" loc="324">[Ego virtute deum et maiorum nostrum dives sum satis.]</TextUnit>
    <TextUnit id="326" loc="325">non ego omnino lucrum omne esse utile homini existimo:</TextUnit>
    <TextUnit id="327" loc="326">scio ego, multos iam lucrum lutulentos homines reddidit;</TextUnit>
    <TextUnit id="328" loc="327">est etiam ubi profecto damnum praestet facere quam lucrum.</TextUnit>
    <TextUnit id="329" loc="328">odi ego aurum: multa multis saepe suasit perperam.</TextUnit>
    <TextUnit id="330" loc="329">nunc hoc animum advorte, ut ea quae sentio pariter scias.</TextUnit>
    <TextUnit id="331" loc="330">filius meus illic apud vos servit captus Alide:</TextUnit>
    <TextUnit id="332" loc="331">eum si reddis mihi, praeterea unum nummum ne duis;</TextUnit>
    <TextUnit id="333" loc="332">et te et hunc amittam hinc. alio pacto abire non potes.</TextUnit>
    <TextUnit id="334" loc="333">Optumum atque aequissumum oras optumusque hominum es homo.</TextUnit>
    <TextUnit id="335" loc="334">sed is privatam servitutem servit illi an publicam?</TextUnit>
    <TextUnit id="336" loc="335">Privatam medici Menarchi. Pol is quidem huius est cliens.</TextUnit>
    <TextUnit id="337" loc="336">tam hoc quidem tibi in proclivi quam imber est quando pluit.</TextUnit>
    <TextUnit id="338" loc="337">Fac is homo ut redimatur. Faciam. sed te id oro, Hegio---</TextUnit>
    <TextUnit id="339" loc="338">Quid vis, dum ab re ne quid ores, faciam. Ausculta, tum scies.</TextUnit>
    <TextUnit id="340" loc="339">ego me amitti, donicum ille huc redierit, non postulo.</TextUnit>
    <TextUnit id="341" loc="340">verum quaeso ut aestumatum hunc mihi des, quem mittam ad patrem,</TextUnit>
    <TextUnit id="342" loc="341">ut is homo redimatur illi. Immo alium potius misero</TextUnit>
    <TextUnit id="343" loc="342">hinc, ubi erunt indutiae, illuc, tuom qui conveniat patrem,</TextUnit>
    <TextUnit id="344" loc="343">qui tua quae tu iusseris mandata ita ut velis perferat.</TextUnit>
    <TextUnit id="345" loc="344">At nihil est ignotum ad illum mittere: operam luseris.</TextUnit>
    <TextUnit id="346" loc="345">hunc mitte, hic transactum reddet omne, si illuc venerit.</TextUnit>
    <TextUnit id="347" loc="346">nec quemquam fideliorem neque cui plus credat potes</TextUnit>
    <TextUnit id="348" loc="347">mittere ad eum nec qui magis sit servos ex sententia,</TextUnit>
    <TextUnit id="349" loc="348">neque adeo cui suom concredat filium hodie audacius.</TextUnit>
    <TextUnit id="350" loc="349">ne vereare, meo periclo huius ego experiar fidem,</TextUnit>
    <TextUnit id="351" loc="350">fretus ingenio eius, quod me esse scit erga se benevolum.</TextUnit>
    <TextUnit id="352" loc="351">Mittam equidem istunc aestumatum tua fide, si vis. Volo;</TextUnit>
    <TextUnit id="353" loc="352">quam citissime potest, tam hoc cedere ad factum volo.</TextUnit>
    <TextUnit id="354" loc="353">Num quae causa est quin, si ille huc non redeat, viginti minas</TextUnit>
    <TextUnit id="355" loc="354">mihi des pro illo? Optuma immo. Solvite istum nunciam,</TextUnit>
    <TextUnit id="356" loc="355">atque utrumque. Di tibi omnis omnia optata offerant,</TextUnit>
    <TextUnit id="357" loc="356">cum me tanto honore honestas cumque ex vinclis eximis.</TextUnit>
    <TextUnit id="358" loc="357">hoc quidem haud molestumst, iam quod collus collari caret.</TextUnit>
    <TextUnit id="359" loc="358">Quod bonis bene fit beneficium, gratia ea gravida est bonis.</TextUnit>
    <TextUnit id="360" loc="359">nunc tu illum si illo es missurus, dice monstra praecipe</TextUnit>
    <TextUnit id="361" loc="360">quae ad patrem vis nuntiari. vin vocem huc ad te? Voca.</TextUnit>
    <TextUnit id="362" loc="361">Quae res bene vortat mihi meoque filio</TextUnit>
    <TextUnit id="363" loc="362">vobisque, volt te novos erus operam dare</TextUnit>
    <TextUnit id="364" loc="363">tuo veteri domino, quod is velit, fideliter.</TextUnit>
    <TextUnit id="365" loc="364">nam ego te aestumatum huic dedi viginti minis,</TextUnit>
    <TextUnit id="366" loc="365">hic autem te ait mittere hinc velle ad patrem,</TextUnit>
    <TextUnit id="367" loc="366">meum ut illic redimat filium, mutatio</TextUnit>
    <TextUnit id="368" loc="367">inter me atque illum ut nostris fiat filiis.</TextUnit>
    <TextUnit id="369" loc="368">Vtroque vorsum rectumst ingenium meum,</TextUnit>
    <TextUnit id="370" loc="369">ad te atque ad illum; pro rota me uti licet:</TextUnit>
    <TextUnit id="371" loc="370">vel ego huc vel illuc vortar, quo imperabitis.</TextUnit>
    <TextUnit id="372" loc="371">Tute tibi tuopte ingenio prodes plurumum,</TextUnit>
    <TextUnit id="373" loc="372">cum servitutem ita fers ut ferri decet.</TextUnit>
    <TextUnit id="374" loc="373">sequere. em tibi hominem. Gratiam habeo tibi,</TextUnit>
    <TextUnit id="375" loc="374">quom copiam istam mi et potestatem facis,</TextUnit>
    <TextUnit id="376" loc="375">ut ego ad parentes hunc remittam nuntium,</TextUnit>
    <TextUnit id="377" loc="376">qui me quid rerum hic agitem et quid fieri velim</TextUnit>
    <TextUnit id="378" loc="377">patri meo, ordine omnem rem, illuc perferat.</TextUnit>
    <TextUnit id="379" loc="378">nunc ita convenit inter me atque hunc, Tyndare,</TextUnit>
    <TextUnit id="380" loc="379">ut te aestumatum in Alidem mittam ad patrem,</TextUnit>
    <TextUnit id="381" loc="380">si non rebitas huc, ut viginti minas</TextUnit>
    <TextUnit id="382" loc="381">dem pro te. Recte convenisse sentio.</TextUnit>
    <TextUnit id="383" loc="382">nam pater expectat aut me aut aliquem nuntium,</TextUnit>
    <TextUnit id="384" loc="383">qui hinc ad se veniat. Ergo animum advortas volo</TextUnit>
    <TextUnit id="385" loc="384">quae nuntiare hinc te volo in patriam ad patrem.</TextUnit>
    <TextUnit id="386" loc="385">Philocrates, ut adhuc locorum feci, faciam sedulo,</TextUnit>
    <TextUnit id="387" loc="386">ut potissimum quod in rem recte conducat tuam,</TextUnit>
    <TextUnit id="388" loc="387">id petam idque persequar corde et animo atque viribus.</TextUnit>
    <TextUnit id="389" loc="388">Facis ita ut te facere oportet. nunc animum advortas volo:</TextUnit>
    <TextUnit id="390" loc="389">omnium primum salutem dicito matri et patri</TextUnit>
    <TextUnit id="391" loc="390">et cognatis et si quem alium benevolentem videris;</TextUnit>
    <TextUnit id="392" loc="391">me hic valere et servitutem servire huic homini optumo,</TextUnit>
    <TextUnit id="393" loc="392">qui me honore honestiorem semper fecit et facit.</TextUnit>
    <TextUnit id="394" loc="393">Istuc ne praecipias, facile memoria memini tamen.</TextUnit>
    <TextUnit id="395" loc="394">Nam equidem, nisi quod custodem habeo, liberum me esse arbitror.</TextUnit>
    <TextUnit id="396" loc="395">dicito patri, quo pacto mihi cum hoc convenerit</TextUnit>
    <TextUnit id="397" loc="396">de huius filio. Quae memini, mora mera est monerier.</TextUnit>
    <TextUnit id="398" loc="397">Vt eum redimat et remittat nostrum huc amborum vicem.</TextUnit>
    <TextUnit id="399" loc="398">Meminero. At quamprimum pote: istuc in rem utriquest maxime.</TextUnit>
    <TextUnit id="400" loc="399">Non tuom tu magis videre quam ille suom gnatum cupit.</TextUnit>
    <TextUnit id="401" loc="400">Meus mihi, suos cuique est carus. Numquid aliud vis patri</TextUnit>
    <TextUnit id="402" loc="401">nuntiari? Me hic valere et (tute audacter dicito,</TextUnit>
    <TextUnit id="403" loc="402">Tyndare) inter nos fuisse ingenio haud discordabili,</TextUnit>
    <TextUnit id="404" loc="403">neque te commeruisse culpam (neque me adversatum tibi)</TextUnit>
    <TextUnit id="405" loc="404">beneque ero gessisse morem in tantis aerumnis tamen;</TextUnit>
    <TextUnit id="406" loc="405">neque med umquam deseruisse te neque factis neque fide,</TextUnit>
    <TextUnit id="407" loc="406">rebus in dubiis egenis. haec pater quando sciet,</TextUnit>
    <TextUnit id="408" loc="407">Tyndare, ut fueris animatus erga suom gnatum atque se,</TextUnit>
    <TextUnit id="409" loc="408">numquam erit tam avarus, quin te gratiis emittat manu</TextUnit>
    <TextUnit id="410" loc="409">et mea opera, si hinc rebito, faciam ut faciat facilius.</TextUnit>
    <TextUnit id="411" loc="410">nam tua opera et comitate et virtute et sapientia</TextUnit>
    <TextUnit id="412" loc="411">fecisti ut redire liceat ad parentis denuo,</TextUnit>
    <TextUnit id="413" loc="412">cum apud hunc confessus es et genus et divitias meas:</TextUnit>
    <TextUnit id="414" loc="413">quo pacto emisisti e vinclis tuom erum tua sapientia.</TextUnit>
    <TextUnit id="415" loc="414">Feci ego ista ut commemoras, et te meminisse id gratum est mihi.</TextUnit>
    <TextUnit id="416" loc="415">merito tibi ea evenerunt a me; nam nunc, Philocrates,</TextUnit>
    <TextUnit id="417" loc="416">si ego item memorem quae me erga multa fecisti bene,</TextUnit>
    <TextUnit id="418" loc="417">nox diem adimat; nam quasi servos meus esses, nihilo setius</TextUnit>
    <TextUnit id="419" loc="418">tu mihi obsequiosus semper fuisti. Di vostram fidem,</TextUnit>
    <TextUnit id="420" loc="419">hominum ingenium liberale. ut lacrumas excutiunt mihi.</TextUnit>
    <TextUnit id="421" loc="420">videas corde amare inter se. quantis lautus laudibus</TextUnit>
    <TextUnit id="422" loc="421">suom erum servos collaudavit. Pol istic me haud centesimam</TextUnit>
    <TextUnit id="423" loc="422">partem laudat quam ipse meritust ut laudetur laudibus.</TextUnit>
    <TextUnit id="424" loc="423">Ergo cum optume fecisti, nunc adest occasio</TextUnit>
    <TextUnit id="425" loc="424">bene facta cumulare, ut erga hunc rem geras fideliter.</TextUnit>
    <TextUnit id="426" loc="425">Magis non factum possum velle, quam opera experiar persequi;</TextUnit>
    <TextUnit id="427" loc="426">id ut scias, Iovem supremum testem laudo, Hegio,</TextUnit>
    <TextUnit id="428" loc="427">me infidelem non futurum Philocrati. Probus es homo.</TextUnit>
    <TextUnit id="429" loc="428">Nec me secus umquam ei facturum quicquam quam memet mihi.</TextUnit>
    <TextUnit id="430" loc="429">Istaec dicta te experiri et operis et factis volo;</TextUnit>
    <TextUnit id="431" loc="430">et, quo minus dixi quam volui de te, animum advortas volo,</TextUnit>
    <TextUnit id="432" loc="431">atque horunc verborum causa caveto mi iratus fuas;</TextUnit>
    <TextUnit id="433" loc="432">sed, te quaeso, cogitato hinc mea fide mitti domum</TextUnit>
    <TextUnit id="434" loc="433">te aestimatum, et meam esse vitam hic pro te positam pignori,</TextUnit>
    <TextUnit id="435" loc="434">ne tu me ignores, quom extemplo meo e conspectu abscesseris,</TextUnit>
    <TextUnit id="436" loc="435">quom me servom in servitute pro ted hic reliqueris,</TextUnit>
    <TextUnit id="437" loc="436">tuque te pro libero esse ducas, pignus deseras</TextUnit>
    <TextUnit id="438" loc="437">neque des operam pro me ut huius reducem facias filium;</TextUnit>
    <TextUnit id="439" loc="438">[scito te hinc minis viginti aestumatum mittier.]</TextUnit>
    <TextUnit id="440" loc="439">fac fidelis sis fideli, cave fidem fluxam geras:</TextUnit>
    <TextUnit id="441" loc="440">nam pater, scio, faciet quae illum facere oportet omnia;</TextUnit>
    <TextUnit id="442" loc="441">serva tibi in perpetuom amicum me, atque hunc inventum inveni.</TextUnit>
    <TextUnit id="443" loc="442">haec per dexteram tuam te dextera retinens manu</TextUnit>
    <TextUnit id="444" loc="443">opsecro, infidelior mihi ne fuas quam ego sum tibi.</TextUnit>
    <TextUnit id="445" loc="444">tu hoc age. tu mihi erus nunc es, tu patronus, tu pater,</TextUnit>
    <TextUnit id="446" loc="445">tibi commendo spes opesque meas. Mandavisti satis.</TextUnit>
    <TextUnit id="447" loc="446">satin habes, mandata quae sunt facta si refero? Satis.</TextUnit>
    <TextUnit id="448" loc="447">Et tua et tua huc ornatus reveniam ex sententia.</TextUnit>
    <TextUnit id="449" loc="448">numquid aliud? Vt quam primum possis redeas. Res monet.</TextUnit>
    <TextUnit id="450" loc="449">Sequere me, viaticum ut dem a trapezita tibi,</TextUnit>
    <TextUnit id="451" loc="450">eadem opera a praetore sumam syngraphum. Quem syngraphum?</TextUnit>
    <TextUnit id="452" loc="451">Quem hic ferat secum ad legionem, hinc ire huic ut liceat domum.</TextUnit>
    <TextUnit id="453" loc="452">tu intro abi. Bene ambulato.--- Bene vale. Edepol rem meam</TextUnit>
    <TextUnit id="454" loc="453">constabilivi, quom illos emi de praeda a quaestoribus;</TextUnit>
    <TextUnit id="455" loc="454">expedivi ex servitute filium, si dis placet.</TextUnit>
    <TextUnit id="456" loc="455">at etiam dubitavi, hos homines emerem an non emerem, diu.</TextUnit>
    <TextUnit id="457" loc="456">servate istum sultis intus, servi, ne quoquam pedem</TextUnit>
    <TextUnit id="458" loc="457">ecferat sine custodela. iam ego apparebo domi;</TextUnit>
    <TextUnit id="459" loc="458">ad fratrem modo captivos alios inviso meos,</TextUnit>
    <TextUnit id="460" loc="459">eadem percontabor, ecquis hunc adulescentem noverit.</TextUnit>
    <TextUnit id="461" loc="460">sequere tu, te ut amittam; ei rei primum praevorti volo.---</TextUnit>
    <TextUnit id="462" loc="461">Miser homo est, qui ipse sibi quod edit quaerit et id aegre invenit,</TextUnit>
    <TextUnit id="463" loc="462">sed ille est miserior, qui et aegre quaerit et nihil invenit;</TextUnit>
    <TextUnit id="464" loc="463">ille miserrimust, qui cum esse cupit, tum quod edit non habet.</TextUnit>
    <TextUnit id="465" loc="464">nam hercle ego huic die, si liceat, oculos effodiam libens,</TextUnit>
    <TextUnit id="466" loc="465">ita malignitate oneravit omnis mortalis mihi;</TextUnit>
    <TextUnit id="467" loc="466">neque ieiuniosiorem neque magis ecfertum fame</TextUnit>
    <TextUnit id="468" loc="467">vidi nec quoi minus procedat quidquid facere occeperit,</TextUnit>
    <TextUnit id="469" loc="468">ita venter gutturque resident esurialis ferias.</TextUnit>
    <TextUnit id="470" loc="469">ilicet parasiticae arti maximam malam crucem,</TextUnit>
    <TextUnit id="471" loc="470">ita iuventus iam ridiculos inopesque ab se segregat.</TextUnit>
    <TextUnit id="472" loc="471">nil morantur iam Lacones unisubselli viros,</TextUnit>
    <TextUnit id="473" loc="472">plagipatidas, quibus sunt verba sine penu et pecunia:</TextUnit>
    <TextUnit id="474" loc="473">eos requirunt, qui libenter, quom ederint, reddant domi;</TextUnit>
    <TextUnit id="475" loc="474">ipsi obsonant, quae parasitorum ante erat provincia,</TextUnit>
    <TextUnit id="476" loc="475">ipsi de foro tam aperto capite ad lenones eunt</TextUnit>
    <TextUnit id="477" loc="476">quam in tribu aperto capite sontes condemnant reos;</TextUnit>
    <TextUnit id="478" loc="477">neque ridiculos iam terrunci faciunt, sese omnes amant.</TextUnit>
    <TextUnit id="479" loc="478">nam uti dudum hinc abii, accessi ad adulescentes in foro.</TextUnit>
    <TextUnit id="480" loc="479">salvete inquam. quo imus una inquam ad prandium? atque illi tacent.</TextUnit>
    <TextUnit id="481" loc="480">quis ait "hoc" aut quis profitetur? inquam. quasi muti silent,</TextUnit>
    <TextUnit id="482" loc="481">neque me rident. ubi cenamus? inquam. atque illi abnuont.</TextUnit>
    <TextUnit id="483" loc="482">dico unum ridiculum dictum de dictis melioribus,</TextUnit>
    <TextUnit id="484" loc="483">quibus solebam menstruales epulas ante adipiscier:</TextUnit>
    <TextUnit id="485" loc="484">nemo ridet; scivi extemplo rem de compecto geri;</TextUnit>
    <TextUnit id="486" loc="485">ne canem quidem irritatam voluit quisquam imitarier,</TextUnit>
    <TextUnit id="487" loc="486">saltem, si non arriderent, dentes ut restringerent.</TextUnit>
    <TextUnit id="488" loc="487">abeo ab illis, postquam video me sic ludificarier;</TextUnit>
    <TextUnit id="489" loc="488">pergo ad alios, venio ad alios, deinde ad alios: una res.</TextUnit>
    <TextUnit id="490" loc="489">omnes de compecto rem agunt, quasi in Velabro olearii.</TextUnit>
    <TextUnit id="491" loc="490">nunc redeo inde, quoniam me ibi video ludificarier.</TextUnit>
    <TextUnit id="492" loc="491">item alii parasiti frustra obambulabant in foro.</TextUnit>
    <TextUnit id="493" loc="492">nunc barbarica lege certumst ius meum omne persequi:</TextUnit>
    <TextUnit id="494" loc="493">qui consilium iniere, quo nos victu et vita prohibeant,</TextUnit>
    <TextUnit id="495" loc="494">is diem dicam, irrogabo multam, ut mihi cenas decem</TextUnit>
    <TextUnit id="496" loc="495">meo arbitratu dent, cum cara annona sit. sic egero.</TextUnit>
    <TextUnit id="497" loc="496">nunc ibo ad portum hinc: est illic mi una spes cenatica;</TextUnit>
    <TextUnit id="498" loc="497">si ea decolabit, redibo huc ad senem ad cenam asperam.---</TextUnit>
    <TextUnit id="499" loc="498">Quid est suavius, quam bene rem gerere,</TextUnit>
    <TextUnit id="500" loc="499">bono publico, sic ut ego feci heri,</TextUnit>
    <TextUnit id="501" loc="500">cum emi hosce homines: ubi quisque vident,</TextUnit>
    <TextUnit id="502" loc="501">eunt obviam gratulanturque eam rem.</TextUnit>
    <TextUnit id="503" loc="502">ita me miserum restitando</TextUnit>
    <TextUnit id="504" loc="503">retinendoque lassum reddiderunt:</TextUnit>
    <TextUnit id="505" loc="504">vix ex gratulando miser iam eminebam.</TextUnit>
    <TextUnit id="506" loc="505">tandem abii ad praetorem; ibi vix requievi:</TextUnit>
    <TextUnit id="507" loc="506">rogo sngraphum, datur mi ilico; dedi Tndaro: ille abiit domum.</TextUnit>
    <TextUnit id="508" loc="507">inde ilico praevortor domum, postquam id actum est;</TextUnit>
    <TextUnit id="509" loc="508">eo protinus ad fratrem, mei ubi sunt alii captivi.</TextUnit>
    <TextUnit id="510" loc="509">rogo, Philocratem ex Alide ecquis hominum</TextUnit>
    <TextUnit id="511" loc="510">noverit: tandem hic exclamat, eum sibi esse sodalem;</TextUnit>
    <TextUnit id="512" loc="511">dico eum esse apud me; hic extemplo orat obsecratque,</TextUnit>
    <TextUnit id="513" loc="512">eum sibi ut liceat videre:</TextUnit>
    <TextUnit id="514" loc="513">iussi ilico hunc exsolvi. nunc tu sequere me,</TextUnit>
    <TextUnit id="515" loc="514-515">ut quod me oravisti impetres, eum hominem uti convenias.---</TextUnit>
    <TextUnit id="516" loc="516">Nunc illud est, cum me fuisse quam esse nimio mavelim:</TextUnit>
    <TextUnit id="517" loc="517">nunc spes opes auxiliaque a me segregant spernuntque se.</TextUnit>
    <TextUnit id="518" loc="518">hic illest dies, cum nulla vitae meae salus sperabilest,</TextUnit>
    <TextUnit id="519" loc="519">neque exilium exitio est neque adeo spes, quae mi hunc aspellat metum,</TextUnit>
    <TextUnit id="520" loc="520">nec subdolis mendaciis mihi usquam mantellum est meis,</TextUnit>
    <TextUnit id="521" loc="521">[nec sycophantiis nec fucis ullum mantellum obviam est]</TextUnit>
    <TextUnit id="522" loc="522">neque deprecatio perfidiis meis nec male factis fuga est,</TextUnit>
    <TextUnit id="523" loc="523">nec confidentiae usquam hospitium est nec deverticulum dolis:</TextUnit>
    <TextUnit id="524" loc="524">operta quae fuere aperta sunt, patent praestigiae,</TextUnit>
    <TextUnit id="525" loc="525">omnis res palam est, neque de hac re negotium est,</TextUnit>
    <TextUnit id="526" loc="526">quin male occidam oppetamque pestem eri vicem meamque.</TextUnit>
    <TextUnit id="527" loc="527">perdidit me Aristophontes hic qui venit modo intro</TextUnit>
    <TextUnit id="528" loc="528">is me novit, is sodalis Philocrati et cognatus est.</TextUnit>
    <TextUnit id="529" loc="529">neque iam Salus servare, si volt, me potest, nec copia est,</TextUnit>
    <TextUnit id="530" loc="530">nisi si aliquam corde machinor astutiam.</TextUnit>
    <TextUnit id="531" loc="531">quam, malum? quid machiner? quid comminiscar? maxumas</TextUnit>
    <TextUnit id="532" loc="532">nugas ineptus incipisso. haereo.</TextUnit>
    <TextUnit id="533" loc="533">Quo illum nunc hominem proripuisse foras se dicam ex aedibus?</TextUnit>
    <TextUnit id="534" loc="534">Nunc enim vero ego occidi: eunt ad te hostes, Tyndare.</TextUnit>
    <TextUnit id="535" loc="535">quid loquar? quid fabulabor? quid negabo aut quid fatebor?</TextUnit>
    <TextUnit id="536" loc="536">mihi res omnis in incerto sita est. quid rebus confidam meis?</TextUnit>
    <TextUnit id="537" loc="537">utinam te di prius perderent, quam periisti e patria tua,</TextUnit>
    <TextUnit id="538" loc="538">Aristophontes, qui ex parata re imparatam omnem facis.</TextUnit>
    <TextUnit id="539" loc="539">occisa est haec res, nisi reperio atrocem mi aliquam astutiam.</TextUnit>
    <TextUnit id="540" loc="540">Sequere. em tibi hominem. adi, atque adloquere. Quis homo est me hominum miserior?</TextUnit>
    <TextUnit id="541" loc="541">Quid istuc est quod meos te dicam fugitare oculos, Tyndare,</TextUnit>
    <TextUnit id="542" loc="542">proque ignoto me aspernari, quasi me numquam noveris?</TextUnit>
    <TextUnit id="543" loc="543">equidem tam sum servos quam tu, etsi ego domi liber fui,</TextUnit>
    <TextUnit id="544" loc="544">tu usque a puero servitutem servivisti in Alide.</TextUnit>
    <TextUnit id="545" loc="545">Edepol minime miror, si te fugitat aut oculos tuos,</TextUnit>
    <TextUnit id="546" loc="546">aut si te odit, qui istum appelles Tyndarum pro Philocrate.</TextUnit>
    <TextUnit id="547" loc="547">Hegio, hic homo rabiosus habitus est in Alide,</TextUnit>
    <TextUnit id="548" loc="548">ne tu quod istic fabuletur auris immittas tuas.</TextUnit>
    <TextUnit id="549" loc="549">nam istic hastis insectatus est domi matrem et patrem,</TextUnit>
    <TextUnit id="550" loc="550">et illic isti qui insputatur morbus interdum venit.</TextUnit>
    <TextUnit id="551" loc="551">proin tu ab istoc procul recedas. Vltro istum a me. Ain, verbero?</TextUnit>
    <TextUnit id="552" loc="552">me rabiosum atque insectatum esse hastis meum memoras patrem,</TextUnit>
    <TextUnit id="553" loc="553">et eum morbum mi esse, ut qui me opus sit insputarier?</TextUnit>
    <TextUnit id="554" loc="554">Ne verere, multos iste morbus homines macerat,</TextUnit>
    <TextUnit id="555" loc="555">quibus insputari saluti fuit atque is profuit.</TextUnit>
    <TextUnit id="556" loc="556">Quid tu autem? etiam huic credis? Quid ego credam huic? Insanum esse me?</TextUnit>
    <TextUnit id="557" loc="557">Viden tu hunc, quam inimico voltu intuetur? concedi optumumst,</TextUnit>
    <TextUnit id="558" loc="558">Hegio: fit quod tibi ego dixi, gliscit rabies, cave tibi.</TextUnit>
    <TextUnit id="559" loc="559">Credidi esse insanum extemplo, ubi te appellavit Tyndarum.</TextUnit>
    <TextUnit id="560" loc="560">Quin suom ipse interdum ignorat nomen neque scit qui siet.</TextUnit>
    <TextUnit id="561" loc="561">At etiam te suom sodalem esse aibat. Haud vidi magis.</TextUnit>
    <TextUnit id="562" loc="562">et quidem Alcumeus atque Orestes et Lycurgus postea</TextUnit>
    <TextUnit id="563" loc="563">una opera mihi sunt sodales qua iste. At etiam, furcifer,</TextUnit>
    <TextUnit id="564" loc="564">male loqui mi audes? non ego te novi? Pol planum id quidem est,</TextUnit>
    <TextUnit id="565" loc="565">non novisse, qui istum appelles Tyndarum pro Philocrate.</TextUnit>
    <TextUnit id="566" loc="566">quem vides, eum ignoras: illum nominas quem non vides.</TextUnit>
    <TextUnit id="567" loc="567">Immo iste eum sese ait, qui non est, esse, et qui vero est, negat.</TextUnit>
    <TextUnit id="568" loc="568">Tu enim , Philocratem qui superes veriverbio.</TextUnit>
    <TextUnit id="569" loc="569">Pol ego ut rem video, tu , vera vanitudine</TextUnit>
    <TextUnit id="570" loc="570">qui convincas. sed quaeso hercle, agedum aspice ad me. Em. Dic modo:</TextUnit>
    <TextUnit id="571" loc="571">tun negas te Tyndarum esse? Nego, inquam. Tun te Philocratem</TextUnit>
    <TextUnit id="572" loc="572">esse ais? Ego, inquam. Tune huic credis? Plus quidem quam tibi aut mihi.</TextUnit>
    <TextUnit id="573" loc="573">nam ille quidem, quem tu hunc memoras esse, hodie hinc abiit Alidem</TextUnit>
    <TextUnit id="574" loc="574">ad patrem huius. Quem patrem, qui servos est? Et tu quidem</TextUnit>
    <TextUnit id="575" loc="575">servos es, liber fuisti, et ego me confido fore,</TextUnit>
    <TextUnit id="576" loc="576">si huius huc reconciliasso in libertatem filium.</TextUnit>
    <TextUnit id="577" loc="577">Quid ais, furcifer? tun te gnatum esse memoras liberum?</TextUnit>
    <TextUnit id="578" loc="578">Non equidem me Liberum, sed Philocratem esse aio. Quid est?</TextUnit>
    <TextUnit id="579" loc="579">ut scelestus, Hegio, nunc iste te ludos facit.</TextUnit>
    <TextUnit id="580" loc="580">nam is est servos ipse, neque praeter se umquam ei servos fuit.</TextUnit>
    <TextUnit id="581" loc="581">Quia tute ipse eges in patria nec tibi qui vivas domist,</TextUnit>
    <TextUnit id="582" loc="582">omnis inveniri similis tui vis; non mirum facis:</TextUnit>
    <TextUnit id="583" loc="583">est miserorum, ut malevolentes sint atque invideant bonis.</TextUnit>
    <TextUnit id="584" loc="584">Hegio, vide sis, ne quid tu huic temere insistas credere.</TextUnit>
    <TextUnit id="585" loc="585">atque, ut perspicio, profecto iam aliquid pugnae edidit.</TextUnit>
    <TextUnit id="586" loc="586">filium tuom quod redimere se ait, id ne utiquam mihi placet.</TextUnit>
    <TextUnit id="587" loc="587">Scio te id nolle fieri; efficiam tamen ego id, si di adiuvant.</TextUnit>
    <TextUnit id="588" loc="588">illum restituam huic, hic autem in Alidem me meo patri.</TextUnit>
    <TextUnit id="589" loc="589">propterea ad patrem hinc amisi Tyndarum. Quin tute is es:</TextUnit>
    <TextUnit id="590" loc="590">neque praeter te in Alide ullus servos istoc nominest.</TextUnit>
    <TextUnit id="591" loc="591">Pergin servom me exprobrare esse, id quod vi hostili optigit?</TextUnit>
    <TextUnit id="592" loc="592">Enim iam nequeo contineri. Heus, audin quid ait? quin fugis?</TextUnit>
    <TextUnit id="593" loc="593">iam illic hic nos insectabit lapidibus, nisi illunc iubes</TextUnit>
    <TextUnit id="594" loc="594">comprehendi. Crucior. Ardent oculi: fit opus, Hegio;</TextUnit>
    <TextUnit id="595" loc="595">viden tu illi maculari corpus totum maculis luridis?</TextUnit>
    <TextUnit id="596" loc="596">atra bilis agitat hominem. At pol te, si hic sapiat senex,</TextUnit>
    <TextUnit id="597" loc="597">pix atra agitet apud carnificem tuoque capiti inluceat.</TextUnit>
    <TextUnit id="598" loc="598">Iam deliramenta loquitur, laruae stimulant virum.</TextUnit>
    <TextUnit id="599" loc="599">hercle qui, si hunc comprehendi iusseris, sapias magis.</TextUnit>
    <TextUnit id="600" loc="600">Crucior, lapidem non habere me, ut illi mastigiae</TextUnit>
    <TextUnit id="601" loc="601">cerebrum excutiam, qui me insanum verbis concinnat suis.</TextUnit>
    <TextUnit id="602" loc="602">Audin lapidem quaeritare? Solus te solum volo,</TextUnit>
    <TextUnit id="603" loc="603">Hegio. Istinc loquere, si quid vis, procul. tamen audiam.</TextUnit>
    <TextUnit id="604" loc="604">Namque edepol si adbites propius, os denasabit tibi</TextUnit>
    <TextUnit id="605" loc="605">mordicus. Neque pol me insanum, Hegio, esse creduis</TextUnit>
    <TextUnit id="606" loc="606">neque fuisse umquam, neque esse morbum quem istic autumat.</TextUnit>
    <TextUnit id="607" loc="607">verum si quid metuis a me, iube me vinciri: volo,</TextUnit>
    <TextUnit id="608" loc="608">dum istic itidem vinciatur. Immo enim vero, Hegio,</TextUnit>
    <TextUnit id="609" loc="609">istic, qui volt, vinciatur. Tace modo. ego te, Philocrates</TextUnit>
    <TextUnit id="610" loc="610">false, faciam ut verus hodie reperiare Tyndarus.</TextUnit>
    <TextUnit id="611" loc="611">quid mi abnutas? Tibi ego abnuto? Quid agat, si absis longius?</TextUnit>
    <TextUnit id="612" loc="612">Quid ais? quid si adeam hunc insanum? Nugas. ludificabitur,</TextUnit>
    <TextUnit id="613" loc="613">garriet quoi neque pes umquam neque caput compareat.</TextUnit>
    <TextUnit id="614" loc="615">ornamenta absunt: Aiacem, hunc cum vides, ipsum vides.</TextUnit>
    <TextUnit id="615" loc="616">Nihili facio. tamen adibo. Nunc ego omnino occidi,</TextUnit>
    <TextUnit id="616" loc="617">nunc ego inter sacrum saxumque sto, nec quid faciam scio.</TextUnit>
    <TextUnit id="617" loc="618">Do tibi operam, Aristophontes, si quid est quod me velis.</TextUnit>
    <TextUnit id="618" loc="619">Ex me audibis vera quae nunc falsa opinare, Hegio.</TextUnit>
    <TextUnit id="619" loc="620">sed hoc primum, me expurigare tibi volo, me insaniam</TextUnit>
    <TextUnit id="620" loc="621">neque tenere neque mi esse ullum morbum, nisi quod servio.</TextUnit>
    <TextUnit id="621" loc="622">at ita me rex deorum atque hominum faxit patriae compotem,</TextUnit>
    <TextUnit id="622" loc="623">ut istic Philocrates non magis est quam aut ego aut tu. Eho dic mihi,</TextUnit>
    <TextUnit id="623" loc="624">quis illic igitur est? Quem dudum dixi a principio tibi.</TextUnit>
    <TextUnit id="624" loc="625">hoc si secus reperies, nullam causam dico quin mihi</TextUnit>
    <TextUnit id="625" loc="626">et parentum et libertatis apud te deliquio siet.</TextUnit>
    <TextUnit id="626" loc="627">Quid tu ais? Me tuom esse servom et te meum erum. Haud istuc rogo.</TextUnit>
    <TextUnit id="627" loc="628">fuistin liber? Fui. Enim vero non fuit, nugas agit.</TextUnit>
    <TextUnit id="628" loc="629">Qui tu scis? an tu fortasse fuisti meae matri obstetrix,</TextUnit>
    <TextUnit id="629" loc="630">qui id tam audacter dicere audes? Puerum te vidi puer.</TextUnit>
    <TextUnit id="630" loc="631">At ego te video maior maiorem: em rursum tibi.</TextUnit>
    <TextUnit id="631" loc="632">meam rem non cures, si recte facias. num ego curo tuam?</TextUnit>
    <TextUnit id="632" loc="633">Fuitne huic pater Thensaurochrysonicochrysides?</TextUnit>
    <TextUnit id="633" loc="634">Non fuit, neque ego istuc nomen umquam audivi ante hunc diem.</TextUnit>
    <TextUnit id="634" loc="635">Philocrati Theodoromedes fuit pater. Pereo probe.</TextUnit>
    <TextUnit id="635" loc="636">quin quiescis? i dierectum cor meum, ac suspende te.</TextUnit>
    <TextUnit id="636" loc="637">tu sussultas, ego miser vix asto prae formidine.</TextUnit>
    <TextUnit id="637" loc="638">Satin istuc mihi exquisitum est, fuisse hunc servom in Alide</TextUnit>
    <TextUnit id="638" loc="639">neque esse hunc Philocratem? Tam satis quam numquam hoc invenies secus.</TextUnit>
    <TextUnit id="639" loc="640">sed ubi is nunc est? Vbi ego minime atque ipsus se volt maxume.</TextUnit>
    <TextUnit id="640" loc="643">sed vide sis. Quin exploratum dico et provisum hoc tibi.</TextUnit>
    <TextUnit id="641" loc="644">Certon? Quin nihil, inquam, invenies magis hoc certo certius.</TextUnit>
    <TextUnit id="642" loc="645">Philocrates iam inde usque amicus fuit mihi a puero puer.</TextUnit>
    <TextUnit id="643" loc="641">Tum igitur ego deruncinatus, deartuatus sum miser</TextUnit>
    <TextUnit id="644" loc="642">huius scelesti techinis, qui me ut lubitum est ductavit dolis.</TextUnit>
    <TextUnit id="645" loc="646">sed qua faciest tuos sodalis Philocrates? Dicam tibi:</TextUnit>
    <TextUnit id="646" loc="647">macilento ore, naso acuto, corpore albo, oculis nigris,</TextUnit>
    <TextUnit id="647" loc="648">subrufus aliquantum, crispus, cincinnatus. Convenit.</TextUnit>
    <TextUnit id="648" loc="649">Vt quidem hercle in medium ego hodie pessume processerim.</TextUnit>
    <TextUnit id="649" loc="650">vae illis virgis miseris, quae hodie in tergo morientur meo.</TextUnit>
    <TextUnit id="650" loc="651">Verba mihi data esse video. Quid cessatis, compedes,</TextUnit>
    <TextUnit id="651" loc="652">currere ad me meaque amplecti crura, ut vos custodiam?</TextUnit>
    <TextUnit id="652" loc="653">Satin med illi hodie scelesti capti ceperunt dolo?</TextUnit>
    <TextUnit id="653" loc="654">illic servom se assimulabat, hic sese autem liberum.</TextUnit>
    <TextUnit id="654" loc="655">nuculeum amisi, retinui pignori putamina.</TextUnit>
    <TextUnit id="655" loc="656">ita mihi stolido sursum versum os sublevere offuciis.</TextUnit>
    <TextUnit id="656" loc="657">hic quidem me numquam irridebit. Colaphe, Cordalio, Corax,</TextUnit>
    <TextUnit id="657" loc="658">ite istinc, ecferte lora. Num lignatum mittimur?</TextUnit>
    <TextUnit id="658" loc="659">Inicite huic manicas * mastigiae.</TextUnit>
    <TextUnit id="659" loc="660">Quid hoc est negoti? quid ego deliqui? Rogas,</TextUnit>
    <TextUnit id="660" loc="661">sator sartorque scelerum, et messor maxume?</TextUnit>
    <TextUnit id="661" loc="662">Non occatorem dicere audebas prius?</TextUnit>
    <TextUnit id="662" loc="663">nam semper occant prius quam sariunt rustici.</TextUnit>
    <TextUnit id="663" loc="664">At ut confidenter * mihi contra astitit.</TextUnit>
    <TextUnit id="664" loc="665">Decet innocentem servom atque innoxium</TextUnit>
    <TextUnit id="665" loc="666">confidentem esse, suom apud erum potissimum.</TextUnit>
    <TextUnit id="666" loc="667">Adstringite isti sultis vehementer manus.</TextUnit>
    <TextUnit id="667" loc="668">Tuos sum, tu has quidem vel praecidi iube.</TextUnit>
    <TextUnit id="668" loc="669">sed quid negoti est, quam ob rem suscenses mihi?</TextUnit>
    <TextUnit id="669" loc="670">Quia me meamque rem, quod in te uno fuit,</TextUnit>
    <TextUnit id="670" loc="671">tuis scelestis falsidicis fallaciis</TextUnit>
    <TextUnit id="671" loc="672">deartuasti dilaceravisti atque opes</TextUnit>
    <TextUnit id="672" loc="673">confecisti omnes, res ac rationes meas:</TextUnit>
    <TextUnit id="673" loc="674">ita mi exemisti Philocratem fallaciis.</TextUnit>
    <TextUnit id="674" loc="675">illum esse servom credidi, te liberum;</TextUnit>
    <TextUnit id="675" loc="676">ita vosmet aiebatis itaque nomina</TextUnit>
    <TextUnit id="676" loc="677">inter vos permutastis. Fateor, omnia</TextUnit>
    <TextUnit id="677" loc="678">facta esse ita ut tu dicis, et fallaciis</TextUnit>
    <TextUnit id="678" loc="679">abiisse eum abs te mea opera atque astutia;</TextUnit>
    <TextUnit id="679" loc="680">an, obsecro hercle te, id nunc suscenses mihi?</TextUnit>
    <TextUnit id="680" loc="681">At cum cruciatu maxumo id factumst tuo.</TextUnit>
    <TextUnit id="681" loc="682">Dum ne ob male facta, peream, parvi aestumo.</TextUnit>
    <TextUnit id="682" loc="683">si ego hic peribo, ast ille ut dixit non redit,</TextUnit>
    <TextUnit id="683" loc="684">at erit mi hoc factum mortuo memorabile,</TextUnit>
    <TextUnit id="684" loc="685">me meum erum captum ex servitute atque hostibus</TextUnit>
    <TextUnit id="685" loc="686">reducem fecisse liberum in patriam ad patrem,</TextUnit>
    <TextUnit id="686" loc="687">meumque potius me caput periculo</TextUnit>
    <TextUnit id="687" loc="688">praeoptavisse, quam is periret, ponere.</TextUnit>
    <TextUnit id="688" loc="689">Facito ergo ut Acherunti clueas gloria.</TextUnit>
    <TextUnit id="689" loc="690">Qui per virtutem, periit, at non interit.</TextUnit>
    <TextUnit id="690" loc="691">Quando ego te exemplis pessumis cruciavero</TextUnit>
    <TextUnit id="691" loc="692">atque ob sutelas tuas te morti misero,</TextUnit>
    <TextUnit id="692" loc="693">vel te interiisse vel periisse praedicent;</TextUnit>
    <TextUnit id="693" loc="694">dum pereas, nihil intererit: dicant vivere.</TextUnit>
    <TextUnit id="694" loc="695">Pol si istuc faxis, haud sine poena feceris,</TextUnit>
    <TextUnit id="695" loc="696">si ille huc rebitet, sicut confido affore.</TextUnit>
    <TextUnit id="696" loc="697">Pro di immortales, nunc ego teneo, nunc scio</TextUnit>
    <TextUnit id="697" loc="698">quid hoc sit negoti. meus sodalis Philocrates</TextUnit>
    <TextUnit id="698" loc="699">in libertate est ad patrem in patria. bene est,</TextUnit>
    <TextUnit id="699" loc="700">nec quisquam est mihi, aeque melius cui velim.</TextUnit>
    <TextUnit id="700" loc="701">sed hoc mihi aegre est, me huic dedisse operam malam,</TextUnit>
    <TextUnit id="701" loc="702">qui nunc propter me meaque verba vinctus est.</TextUnit>
    <TextUnit id="702" loc="703">Votuin te quicquam mi hodie falsum proloqui?</TextUnit>
    <TextUnit id="703" loc="704">Votuisti. Cur es ausus mentiri mihi?</TextUnit>
    <TextUnit id="704" loc="705">Quia vera obessent illi quoi operam dabam:</TextUnit>
    <TextUnit id="705" loc="706">nunc falsa prosunt. At tibi oberunt. Optumest.</TextUnit>
    <TextUnit id="706" loc="707">at erum servavi, quem servatum gaudeo,</TextUnit>
    <TextUnit id="707" loc="708">cui me custodem addiderat erus maior meus.</TextUnit>
    <TextUnit id="708" loc="709">sed malene id factum arbitrare? Pessume.</TextUnit>
    <TextUnit id="709" loc="710">At ego aio recte, qui abs te sorsum sentio.</TextUnit>
    <TextUnit id="710" loc="711">nam cogitato, si quis hoc gnato tuo</TextUnit>
    <TextUnit id="711" loc="712">tuos servos faxit, qualem haberes gratiam?</TextUnit>
    <TextUnit id="712" loc="713">emitteresne necne eum servom manu?</TextUnit>
    <TextUnit id="713" loc="714">essetne apud te is servos acceptissimus?</TextUnit>
    <TextUnit id="714" loc="715">responde. Opinor. Cur ergo iratus mihi es?</TextUnit>
    <TextUnit id="715" loc="716">Quia illi fuisti quam mihi fidelior.</TextUnit>
    <TextUnit id="716" loc="717">Quid? tu una nocte postulavisti et die</TextUnit>
    <TextUnit id="717" loc="718">recens captum hominem, nuperum novicium,</TextUnit>
    <TextUnit id="718" loc="719">te perdocere ut melius consulerem tibi,</TextUnit>
    <TextUnit id="719" loc="720">quam illi, quicum una a puero aetatem exegeram?</TextUnit>
    <TextUnit id="720" loc="721">Ergo ab eo petito gratiam istam. ducite,</TextUnit>
    <TextUnit id="721" loc="722">ubi ponderosas crassas capiat compedes.</TextUnit>
    <TextUnit id="722" loc="723">inde ibis porro in latomias lapidarias.</TextUnit>
    <TextUnit id="723" loc="724">ibi quom alii octonos lapides effodiunt, nisi</TextUnit>
    <TextUnit id="724" loc="725">cotidiano sesquiopus confeceris,</TextUnit>
    <TextUnit id="725" loc="726">Sescentoplago nomen indetur tibi.</TextUnit>
    <TextUnit id="726" loc="727">Per deos atque homines ego te obtestor, Hegio,</TextUnit>
    <TextUnit id="727" loc="728">ne tu istunc hominem perduis. Curabitur;</TextUnit>
    <TextUnit id="728" loc="729">nam noctu nervo vinctus custodibitur,</TextUnit>
    <TextUnit id="729" loc="730">interdius sub terra lapides eximet:</TextUnit>
    <TextUnit id="730" loc="731">diu ego hunc cruciabo, non uno absolvam die.</TextUnit>
    <TextUnit id="731" loc="732">Certumne est tibi istuc? Non moriri certius.</TextUnit>
    <TextUnit id="732" loc="733">abducite istum actutum ad Hippolytum fabrum,</TextUnit>
    <TextUnit id="733" loc="734">iubete huic crassas compedes impingier;</TextUnit>
    <TextUnit id="734" loc="735">inde extra portam ad meum libertum Cordalum</TextUnit>
    <TextUnit id="735" loc="736">in lapicidinas facite deductus siet:</TextUnit>
    <TextUnit id="736" loc="737">atque hunc me velle dicite ita curarier,</TextUnit>
    <TextUnit id="737" loc="738">ne qui deterius huic sit quam cui pessume est.</TextUnit>
    <TextUnit id="738" loc="739">Cur ego te invito me esse salvom postulem?</TextUnit>
    <TextUnit id="739" loc="740">periclum vitae meae tuo stat periculo.</TextUnit>
    <TextUnit id="740" loc="741">post mortem in morte nihil est quod metuam mali.</TextUnit>
    <TextUnit id="741" loc="742">etsi pervivo usque ad summam aetatem, tamen</TextUnit>
    <TextUnit id="742" loc="743">breve spatium est perferundi quae minitas mihi.</TextUnit>
    <TextUnit id="743" loc="744">vale atque salve, etsi aliter ut dicam meres.</TextUnit>
    <TextUnit id="744" loc="745">tu, Aristophontes, de me ut meruisti, ita vale;</TextUnit>
    <TextUnit id="745" loc="746">nam mihi propter te hoc optigit. Abducite.</TextUnit>
    <TextUnit id="746" loc="747">At unum hoc quaeso, si huc rebitet Philocrates,</TextUnit>
    <TextUnit id="747" loc="748">ut mi eius facias conveniundi copiam.</TextUnit>
    <TextUnit id="748" loc="749">Periistis, nisi hunc iam e conspectu abducitis.</TextUnit>
    <TextUnit id="749" loc="750">Vis haec quidem hercle est, et trahi et trudi simul.---</TextUnit>
    <TextUnit id="750" loc="751">Illic est abductus recta in phylacam, ut dignus est.</TextUnit>
    <TextUnit id="751" loc="752">ego illis captivis aliis documentum dabo,</TextUnit>
    <TextUnit id="752" loc="753">ne tale quisquam facinus incipere audeat.</TextUnit>
    <TextUnit id="753" loc="754">quod absque hoc esset, qui mihi hoc fecit palam,</TextUnit>
    <TextUnit id="754" loc="755">usque offrenatum suis me ductarent dolis.</TextUnit>
    <TextUnit id="755" loc="756">nunc certum est nulli posthac quicquam credere.</TextUnit>
    <TextUnit id="756" loc="757">satis sum semel deceptus. speravi miser</TextUnit>
    <TextUnit id="757" loc="758">ex servitute me exemisse filium:</TextUnit>
    <TextUnit id="758" loc="759">ea spes elapsa est. perdidi unum filium,</TextUnit>
    <TextUnit id="759" loc="760">puerum quadrimum quem mihi servos surpuit,</TextUnit>
    <TextUnit id="760" loc="761">neque eum servom umquam repperi neque filium;</TextUnit>
    <TextUnit id="761" loc="762">maior potitus hostium est. quod hoc est scelus?</TextUnit>
    <TextUnit id="762" loc="763">quasi in orbitatem liberos produxerim.</TextUnit>
    <TextUnit id="763" loc="764">sequere hac. reducam te ubi fuisti. neminis</TextUnit>
    <TextUnit id="764" loc="765">miserere certum est, quia mei miseret neminem.---</TextUnit>
    <TextUnit id="765" loc="766">Exauspicavi ex vinclis. nunc intellego</TextUnit>
    <TextUnit id="766" loc="767">redauspicandum esse in catenas denuo.---</TextUnit>
    <TextUnit id="767" loc="768">Iuppiter supreme, servas me measque auges opes,</TextUnit>
    <TextUnit id="768" loc="769">maximas opimitates opiparasque offers mihi,</TextUnit>
    <TextUnit id="769" loc="770">laudem lucrum, ludum iocum, festivitatem ferias,</TextUnit>
    <TextUnit id="770" loc="771">pompam penum, potationis saturitatem, gaudium,</TextUnit>
    <TextUnit id="771" loc="772">nec cuiquam homini supplicare * nunc certum est mihi;</TextUnit>
    <TextUnit id="772" loc="773">nam vel prodesse amico possum vel inimicum perdere,</TextUnit>
    <TextUnit id="773" loc="774">ita hic me amoenitate amoena amoenus oneravit dies.</TextUnit>
    <TextUnit id="774" loc="775">sine sacris hereditatem sum aptus effertissimam.</TextUnit>
    <TextUnit id="775" loc="776">nunc ad senem cursum capessam hunc Hegionem, cui boni</TextUnit>
    <TextUnit id="776" loc="777">tantum affero quantum ipsus a dis optat, atque etiam amplius.</TextUnit>
    <TextUnit id="777" loc="778">nunc certa res est, eodem pacto ut comici servi solent</TextUnit>
    <TextUnit id="778" loc="779">coniciam in collum pallium, primo ex med hanc rem ut audiat;</TextUnit>
    <TextUnit id="779" loc="780">speroque me ob hunc nuntium aeternum adepturum cibum.</TextUnit>
    <TextUnit id="780" loc="781">Quanto in pectore hanc rem meo magis voluto,</TextUnit>
    <TextUnit id="781" loc="782">tanto mi aegritudo auctior est in animo.</TextUnit>
    <TextUnit id="782" loc="783">ad illum modum sublitum os esse mi hodie!</TextUnit>
    <TextUnit id="783" loc="784">neque id perspicere quivi.</TextUnit>
    <TextUnit id="784" loc="785">quod cum scibitur, tum per urbem inridebor.</TextUnit>
    <TextUnit id="785" loc="786">cum extemplo ad forum advenero, omnes loquentur:</TextUnit>
    <TextUnit id="786" loc="787">hic illest senex doctus, quoi verba data sunt.</TextUnit>
    <TextUnit id="787" loc="788">sed Ergasilus estne hic, procul quem video?</TextUnit>
    <TextUnit id="788" loc="789">conlecto quidem est pallio. quidnam acturust?</TextUnit>
    <TextUnit id="789" loc="790">Move aps te moram atque, Ergasile, age hanc rem.</TextUnit>
    <TextUnit id="790" loc="791">eminor interminorque, ne mi obstiterit obviam</TextUnit>
    <TextUnit id="791" loc="792">nisi quis satis diu vixisse sese homo arbitrabitur.</TextUnit>
    <TextUnit id="792" loc="793">nam qui obstiterit, ore sistet. Hic homo pugilatum incipit.</TextUnit>
    <TextUnit id="793" loc="794">Facere certumst. proinde ita omnes itinera insistant sua,</TextUnit>
    <TextUnit id="794" loc="795">ne quis in hanc plateam negoti conferat quicquam sui.</TextUnit>
    <TextUnit id="795" loc="796">nam meus est ballista pugnus, cubitus catapultast mihi,</TextUnit>
    <TextUnit id="796" loc="797">umerus aries, tum genu quemque icero ad terram dabo,</TextUnit>
    <TextUnit id="797" loc="798">dentilegos omnes mortales faciam, quemque offendero.</TextUnit>
    <TextUnit id="798" loc="799">Quae illaec eminatiost nam? nequeo mirari satis.</TextUnit>
    <TextUnit id="799" loc="800">Faciam ut huius diei locique meique semper meminerit.</TextUnit>
    <TextUnit id="800" loc="801">[Qui mihi in cursu opstiterit, faxo vitae is extemplo opstiterit suae.]</TextUnit>
    <TextUnit id="801" loc="802">Quid hic homo tantum incipissit facere cum tantis minis?</TextUnit>
    <TextUnit id="802" loc="803">Prius edico, ne quis propter culpam capiatur suam:</TextUnit>
    <TextUnit id="803" loc="804">continete vos domi, prohibete a vobis vim meam.</TextUnit>
    <TextUnit id="804" loc="805">Mira edepol sunt, ni hic in ventrem sumpsit confidentiam.</TextUnit>
    <TextUnit id="805" loc="806">vae misero illi, cuius cibo iste factust imperiosior.</TextUnit>
    <TextUnit id="806" loc="807">Tum pistores scrofipasci, qui alunt furfuribus sues,</TextUnit>
    <TextUnit id="807" loc="808">quarum odore praeterire nemo pistrinum potest:</TextUnit>
    <TextUnit id="808" loc="809">eorum si quoiusquam scrofam in publico conspexero,</TextUnit>
    <TextUnit id="809" loc="810">ex ipsis dominis meis pugnis exculcabo furfures.</TextUnit>
    <TextUnit id="810" loc="811">Basilicas edictiones atque imperiosas habet:</TextUnit>
    <TextUnit id="811" loc="812">satur homost, habet profecto in ventre confidentiam.</TextUnit>
    <TextUnit id="812" loc="813">Tum piscatores, qui praebent populo pisces foetidos,</TextUnit>
    <TextUnit id="813" loc="814">qui advehuntur quadrupedanti crucianti cantherio,</TextUnit>
    <TextUnit id="814" loc="815">quorum odos subbasilicanos omnes abigit in forum,</TextUnit>
    <TextUnit id="815" loc="816">eis ego ora verberabo surpiculis piscariis,</TextUnit>
    <TextUnit id="816" loc="817">ut sciant, alieno naso quam exhibeant molestiam.</TextUnit>
    <TextUnit id="817" loc="818">tum lanii autem, qui concinnant liberis orbas oves,</TextUnit>
    <TextUnit id="818" loc="819">qui locant caedundos agnos et duplam agninam danunt,</TextUnit>
    <TextUnit id="819" loc="820">qui petroni nomen indunt verveci sectario,</TextUnit>
    <TextUnit id="820" loc="821">eum ego si in via petronem publica conspexero,</TextUnit>
    <TextUnit id="821" loc="822">et petronem et dominum reddam mortales miserrumos.</TextUnit>
    <TextUnit id="822" loc="823">Eugepae, edictiones aedilicias hic quidem habet,</TextUnit>
    <TextUnit id="823" loc="824">mirumque adeost ni hunc fecere sibi Aetoli agoranomum.</TextUnit>
    <TextUnit id="824" loc="825">Non ego nunc parasitus sum, sed regum rex regalior,</TextUnit>
    <TextUnit id="825" loc="826">tantus ventri commeatus meo adest in portu cibus.</TextUnit>
    <TextUnit id="826" loc="827">sed ego cesso hunc Hegionem onerare laetitia senem,</TextUnit>
    <TextUnit id="827" loc="828">quo homine hominum adaeque nemo vivit fortunatior?</TextUnit>
    <TextUnit id="828" loc="829">Quae illaec est laetitia, quam illic laetus largitur mihi?</TextUnit>
    <TextUnit id="829" loc="830">Heus ubi estis? ecquis hic est? ecquis hoc aperit ostium?</TextUnit>
    <TextUnit id="830" loc="831">Hic homo ad cenam recipit se ad me. Aperite hasce ambas fores</TextUnit>
    <TextUnit id="831" loc="832">prius quam pultando assulatim foribus exitium adfero.</TextUnit>
    <TextUnit id="832" loc="833">Perlubet hunc hominem colloqui. Ergasile. Ergasilum qui vocat?</TextUnit>
    <TextUnit id="833" loc="834">Respice. Fortuna quod tibi nec facit nec faciet, me iubes.</TextUnit>
    <TextUnit id="834" loc="835">sed quis est? Respice ad me, Hegio sum. Oh mihi,</TextUnit>
    <TextUnit id="835" loc="836">quantum est hominum optumorum optume, in tempore advenis.</TextUnit>
    <TextUnit id="836" loc="837">Nescio quem ad portum nactus es ubi cenes, eo fastidis.</TextUnit>
    <TextUnit id="837" loc="838">Cedo manum. Manum? Manum, inquam, cedo tuam actutum. Tene.</TextUnit>
    <TextUnit id="838" loc="839">Gaude. Quid ego gaudeam? Quia ego impero, age gaude modo.</TextUnit>
    <TextUnit id="839" loc="840">Pol maerores mi antevortunt gaudiis. [Noli irascier]</TextUnit>
    <TextUnit id="840" loc="841">iam ego ex corpore exigam omnis maculas maerorum tibi.</TextUnit>
    <TextUnit id="841" loc="842">gaude audacter. Gaudeo, etsi nil scio quod gaudeam.</TextUnit>
    <TextUnit id="842" loc="843">Bene facis. iube--- Quid iubeam? Ignem ingentem fieri.</TextUnit>
    <TextUnit id="843" loc="844">Ignem ingentem? Ita dico, magnus ut sit. Quid? me, volturi,</TextUnit>
    <TextUnit id="844" loc="845">tuan causa aedis incensurum censes? Noli irascier.</TextUnit>
    <TextUnit id="845" loc="846">iuben an non iubes astitui aulas, patinas elui,</TextUnit>
    <TextUnit id="846" loc="847">laridum atque epulas foveri foculis ferventibus?</TextUnit>
    <TextUnit id="847" loc="848">alium pisces praestinatum abire? Hic vigilans somniat.</TextUnit>
    <TextUnit id="848" loc="849">Alium porcinam atque agninam et pullos gallinaceos?</TextUnit>
    <TextUnit id="849" loc="850">Scis bene esse, si sit unde. Pernam atque ophthalmiam,</TextUnit>
    <TextUnit id="850" loc="851">horaeum, scombrum et trygonum et cetum, et mollem caseum?</TextUnit>
    <TextUnit id="851" loc="852">Nominandi istorum tibi erit magis quam edundi copia</TextUnit>
    <TextUnit id="852" loc="853">hic apud me, Ergasile. Mean me causa hoc censes dicere?</TextUnit>
    <TextUnit id="853" loc="854">Nec nihil hodie nec multo plus tu hic edes, ne frustra sis.</TextUnit>
    <TextUnit id="854" loc="855">proin tu tui cottidiani victi ventrem ad me afferas.</TextUnit>
    <TextUnit id="855" loc="856">Quin ita faciam, ut tute cupias facere sumptum, etsi ego vetem.</TextUnit>
    <TextUnit id="856" loc="857">Egone? Tune. Tum tu mi igitur erus es. Immo benevolens.</TextUnit>
    <TextUnit id="857" loc="858">vin te faciam fortunatum? Malim quam miserum quidem.</TextUnit>
    <TextUnit id="858" loc="859">Cedo manum. Em manum. Di te omnes adiuvant. Nil sentio.</TextUnit>
    <TextUnit id="859" loc="860">Non enim es in senticeto, eo non sentis. sed iube</TextUnit>
    <TextUnit id="860" loc="861">vasa tibi pura apparari ad rem divinam cito,</TextUnit>
    <TextUnit id="861" loc="862">atque agnum afferri proprium pinguem. Cur? Vt sacrufices.</TextUnit>
    <TextUnit id="862" loc="863">Cui deorum? Mi hercle, nam ego nunc tibi sum summus Iuppiter,</TextUnit>
    <TextUnit id="863" loc="864">idem ego sum Salus, Fortuna, Lux, Laetitia, Gaudium.</TextUnit>
    <TextUnit id="864" loc="865">proin tu deum hunc saturitate facias tranquillum tibi.</TextUnit>
    <TextUnit id="865" loc="866">Esurire mihi videre. Mi quidem esurio, non tibi.</TextUnit>
    <TextUnit id="866" loc="867">Tuo arbitratu, facile patior. Credo, puer.</TextUnit>
    <TextUnit id="867" loc="868">Iuppiter te dique perdant. Te hercle---mi aequom est gratias</TextUnit>
    <TextUnit id="868" loc="869">agere ob nuntium; tantum ego nunc porto a portu tibi boni:</TextUnit>
    <TextUnit id="869" loc="870">nunc tu mihi places. Abi, , sero post tempus venis.</TextUnit>
    <TextUnit id="870" loc="871">Igitur olim si advenissem, magis tu tum istuc diceres;</TextUnit>
    <TextUnit id="871" loc="872">nunc hanc laetitiam accipe a me, quam fero. nam filium</TextUnit>
    <TextUnit id="872" loc="873">tuom modo in portu Philopolemum vivom, salvom et sospitem</TextUnit>
    <TextUnit id="873" loc="874">vidi in publica celoce, ibidemque illum adulescentulum</TextUnit>
    <TextUnit id="874" loc="875">Aleum una et tuom Stalagmum servom, qui aufugit domo,</TextUnit>
    <TextUnit id="875" loc="876">qui tibi surripuit quadrimum puerum filiolum tuom.</TextUnit>
    <TextUnit id="876" loc="877">Abi in malam rem, ludis me. Ita me amabit sancta Saturitas,</TextUnit>
    <TextUnit id="877" loc="878">Hegio, itaque suo me semper condecoret cognomine,</TextUnit>
    <TextUnit id="878" loc="879">ut ego vidi. Meum gnatum? Tuom gnatum et genium meum.</TextUnit>
    <TextUnit id="879" loc="880">Et captivom illum Alidensem?   . Et servolum</TextUnit>
    <TextUnit id="880" loc="881">meum Stalagmum, meum qui gnatum surripuit?   .</TextUnit>
    <TextUnit id="881" loc="882">Iam credo?   . Venit?   .</TextUnit>
    <TextUnit id="882" loc="883">Certon?   . Vide sis.   .</TextUnit>
    <TextUnit id="883" loc="884">Quid tu per barbaricas urbes iuras? Quia enim item asperae</TextUnit>
    <TextUnit id="884" loc="885">sunt ut tuom victum autumabas esse. Vae aetati tuae.</TextUnit>
    <TextUnit id="885" loc="886">Quippe quando mihi nil credis, quod ego dico sedulo.</TextUnit>
    <TextUnit id="886" loc="887">sed Stalagmus quoius erat tunc nationis, cum hinc abit?</TextUnit>
    <TextUnit id="887" loc="888">Siculus. At nunc Siculus non est, Boius est, Boiam terit:</TextUnit>
    <TextUnit id="888" loc="889">liberorum quaerundorum causa ei, credo, uxor datast.</TextUnit>
    <TextUnit id="889" loc="890">Dic, bonan fide tu mi istaec verba dixisti? Bona.</TextUnit>
    <TextUnit id="890" loc="891">Di immortales, iterum gnatus videor, si vera autumas.</TextUnit>
    <TextUnit id="891" loc="892">Ain tu? dubium habebis etiam, sancte quom ego iurem tibi?</TextUnit>
    <TextUnit id="892" loc="893">postremo, Hegio, si parva iuri iurandost fides,</TextUnit>
    <TextUnit id="893" loc="894">vise ad portum. Facere certumst. tu intus cura quod opus est.</TextUnit>
    <TextUnit id="894" loc="895">sume, posce, prome quid vis. te facio cellarium.</TextUnit>
    <TextUnit id="895" loc="896">Nam hercle, nisi mantiscinatus probe ero, fusti pectito.</TextUnit>
    <TextUnit id="896" loc="897">Aeternum tibi dapinabo victum, si vera autumas.</TextUnit>
    <TextUnit id="897" loc="898">Vnde id? A me meoque gnato. Sponden tu istud? Spondeo.</TextUnit>
    <TextUnit id="898" loc="899">At ego tuom tibi advenisse filium respondeo.</TextUnit>
    <TextUnit id="899" loc="900">Cura quam optume potes.--- Bene ambula et redambula.</TextUnit>
    <TextUnit id="900" loc="901">illic hinc abiit, mihi rem summam credidit cibariam.</TextUnit>
    <TextUnit id="901" loc="902">di immortales, iam ut ego collos praetruncabo tegoribus,</TextUnit>
    <TextUnit id="902" loc="903">quanta pernis pestis veniet, quanta labes larido,</TextUnit>
    <TextUnit id="903" loc="904">quanta sumini absumedo, quanta callo calamitas,</TextUnit>
    <TextUnit id="904" loc="905">quanta laniis lassitudo, quanta porcinariis.</TextUnit>
    <TextUnit id="905" loc="906">nam si alia memorem, quae ad ventris victum conducunt, morast.</TextUnit>
    <TextUnit id="906" loc="907">nunc ibo, ut pro praefectura mea ius dicam larido,</TextUnit>
    <TextUnit id="907" loc="908">et quae pendent indemnatae pernae, eis auxilium ut feram.---</TextUnit>
    <TextUnit id="908" loc="909">Diespiter te dique, Ergasile, perdant et ventrem tuom,</TextUnit>
    <TextUnit id="909" loc="910">parasitosque omnis, et qui posthac cenam parasitis dabit.</TextUnit>
    <TextUnit id="910" loc="911">clades calamitasque, intemperies modo in nostram advenit domum.</TextUnit>
    <TextUnit id="911" loc="912">quasi lupus esuriens ille metui ne in me faceret impetum.</TextUnit>
    <TextUnit id="912" loc="912a">ubi * * * impetum</TextUnit>
    <TextUnit id="913" loc="913">nimisque hercle ego illum male formidabam, ita frendebat dentibus.</TextUnit>
    <TextUnit id="914" loc="914">adveniens deturbavit totum cum carne carnarium:</TextUnit>
    <TextUnit id="915" loc="915">arripuit gladium, praetruncavit tribus tegoribus glandia;</TextUnit>
    <TextUnit id="916" loc="916">aulas calicesque omnes confregit, nisi quae modiales erant.</TextUnit>
    <TextUnit id="917" loc="917">cocum percontabatur, possentne seriae fervescere.</TextUnit>
    <TextUnit id="918" loc="918">cellas refregit omnis intus reclusitque armarium.</TextUnit>
    <TextUnit id="919" loc="919">adservate istunc, sultis, servi. ego ibo, ut conveniam senem,</TextUnit>
    <TextUnit id="920" loc="920">dicam ut sibi penum alium adornet, siquidem sese uti volet;</TextUnit>
    <TextUnit id="921" loc="921">nam hic quidem, ut adornat, aut iam nihil est aut iam nihil erit.---</TextUnit>
    <TextUnit id="922" loc="922">Iovi disque ago gratias merito magnas,</TextUnit>
    <TextUnit id="923" loc="923">quom reducem tuo te patri reddiderunt</TextUnit>
    <TextUnit id="924" loc="924">quomque ex miseriis plurimis me exemerunt,</TextUnit>
    <TextUnit id="925" loc="925">quae adhuc carens dum huc fui sustentabam,</TextUnit>
    <TextUnit id="926" loc="926">quomque hunc conspicor in potestate nostra,</TextUnit>
    <TextUnit id="927" loc="927">quomque huius reperta est fides firma nobis.</TextUnit>
    <TextUnit id="928" loc="928">Satis iam dolui ex animo, et cura me satis et lacrumis maceravi,</TextUnit>
    <TextUnit id="929" loc="929">satis iam audivi tuas aerumnas, ad portum mihi quas memorasti.</TextUnit>
    <TextUnit id="930" loc="930">hoc agamus. Quid nunc, quoniam tecum servavi fidem</TextUnit>
    <TextUnit id="931" loc="931">tibique hunc reducem in libertatem feci? Fecisti ut tibi,</TextUnit>
    <TextUnit id="932" loc="932">Philocrates, numquam referre gratiam possim satis,</TextUnit>
    <TextUnit id="933" loc="933">proinde ut tu de me et filio. Immo potes,</TextUnit>
    <TextUnit id="934" loc="934">pater, et poteris et ego potero, et di eam potestatem dabunt</TextUnit>
    <TextUnit id="935" loc="935">ut beneficium bene merenti nostro merito muneres;</TextUnit>
    <TextUnit id="936" loc="936">sicut nunc potes, pater mi, facere merito maxume.</TextUnit>
    <TextUnit id="937" loc="937">Quid opust verbis? lingua nullast qua negem quidquid roges.</TextUnit>
    <TextUnit id="938" loc="938">Postulo abs te, ut mi illum reddas servom, quem hic reliqueram</TextUnit>
    <TextUnit id="939" loc="939">pignus pro me, qui mihi melior quam sibi semper fuit,</TextUnit>
    <TextUnit id="940" loc="940">pro bene factis eius ut ei pretium possim reddere.</TextUnit>
    <TextUnit id="941" loc="941">Quod bene fecisti referetur gratia id quod postulas;</TextUnit>
    <TextUnit id="942" loc="942">et id et aliud, quod me orabis, impetrabis. atque te</TextUnit>
    <TextUnit id="943" loc="943">nolim suscensere quod ego iratus ei feci male.</TextUnit>
    <TextUnit id="944" loc="944">Quid fecisti? In lapicidinas compeditum condidi,</TextUnit>
    <TextUnit id="945" loc="945">ubi rescivi mihi data esse verba. Vae misero mihi,</TextUnit>
    <TextUnit id="946" loc="946">propter meum caput labores homini evenisse optumo.</TextUnit>
    <TextUnit id="947" loc="947">At ob eam rem mihi libellam pro eo argenti ne duis:</TextUnit>
    <TextUnit id="948" loc="948">gratiis a me, ut sit liber, ducito. Edepol, Hegio,</TextUnit>
    <TextUnit id="949" loc="949">facis benigne. sed quaeso, hominem ut iubeas arcessi. Licet.</TextUnit>
    <TextUnit id="950" loc="950">ubi estis vos? ite actutum, Tyndarum huc arcessite.</TextUnit>
    <TextUnit id="951" loc="951">vos ite intro. interibi ego ex hac statua verberea volo</TextUnit>
    <TextUnit id="952" loc="952">erogitare, meo minore quid sit factum filio.</TextUnit>
    <TextUnit id="953" loc="953">vos lavate interibi. Sequere hac, Philocrates, me intro.--- Sequor.---</TextUnit>
    <TextUnit id="954" loc="954">Age tu illuc procede, bone vir, lepidum mancupium meum.</TextUnit>
    <TextUnit id="955" loc="955">Quid me oportet facere, ubi tu talis vir falsum autumas?</TextUnit>
    <TextUnit id="956" loc="956">fui ego bellus, lepidus: bonus vir numquam, neque frugi bonae,</TextUnit>
    <TextUnit id="957" loc="957">neque ero umquam, ne erres: spem ponas me bonae frugi fore.</TextUnit>
    <TextUnit id="958" loc="958">Propemodum ubi loci fortunae tuae sint facile intellegis.</TextUnit>
    <TextUnit id="959" loc="959">si eris verax, tua ex re, facies ex mala meliusculam.</TextUnit>
    <TextUnit id="960" loc="960">recte et vera loquere, sed neque vere neque tu recte adhuc</TextUnit>
    <TextUnit id="961" loc="961">fecisti umquam. Quod ego fatear, credin pudeat cum autumes?</TextUnit>
    <TextUnit id="962" loc="962">At ego faciam ut pudeat, nam in ruborem te totum dabo.</TextUnit>
    <TextUnit id="963" loc="963">Eia, credo ego imperito plagas minitaris mihi.</TextUnit>
    <TextUnit id="964" loc="964">tandem ista aufer ac dic quid fers, ut feras hinc quod petis.</TextUnit>
    <TextUnit id="965" loc="965">Satis . sed iam fieri dicta compendi volo.</TextUnit>
    <TextUnit id="966" loc="966">Vt vis fiat. Bene morigerus fuit puer, nunc non decet.</TextUnit>
    <TextUnit id="967" loc="967">hoc agamus. iam animum advorte ac mihi quae dicam edissere.</TextUnit>
    <TextUnit id="968" loc="968">[si eris verax, ex tuis rebus feceris meliusculas.]</TextUnit>
    <TextUnit id="969" loc="969">Nugae istaec sunt. non me censes scire quid dignus siem?</TextUnit>
    <TextUnit id="970" loc="970">At ea subterfugere potis es pauca, si non omnia.</TextUnit>
    <TextUnit id="971" loc="971">Pauca effugiam, scio; nam multa evenient, et merito meo,</TextUnit>
    <TextUnit id="972" loc="972">quia et fugi et tibi surripui filium et eum vendidi.</TextUnit>
    <TextUnit id="973" loc="973">Cui homini? Theodoromedi in Alide Polyplusio,</TextUnit>
    <TextUnit id="974" loc="974">sex minis. Pro di immortales, is quidem huius est pater</TextUnit>
    <TextUnit id="975" loc="975">Philocrati. Quin melius novi quam tu et vidi saepius.</TextUnit>
    <TextUnit id="976" loc="976">Serva, Iuppiter supreme, et me et meum gnatum mihi.</TextUnit>
    <TextUnit id="977" loc="977">Philocrates, per tuom te genium obsecro, exi, te volo.</TextUnit>
    <TextUnit id="978" loc="978">Hegio, assum. si quid me vis, impera. Hic gnatum meum</TextUnit>
    <TextUnit id="979" loc="979">tuo patri ait se vendidisse sex minis in Alide.</TextUnit>
    <TextUnit id="980" loc="980">Quam diu id factum est? Hic annus incipit vicensimus.</TextUnit>
    <TextUnit id="981" loc="981">Falsa memorat. Aut ego aut tu. nam tibi quadrimulum</TextUnit>
    <TextUnit id="982" loc="982">tuos pater peculiarem parvolo puero dedit.</TextUnit>
    <TextUnit id="983" loc="983">Quid erat ei nomen? si vera dicis, memoradum mihi.</TextUnit>
    <TextUnit id="984" loc="984">Paegnium vocitatust, post vos indidistis Tyndaro.</TextUnit>
    <TextUnit id="985" loc="985">Cur ego te non novi? Quia mos est oblivisci hominibus</TextUnit>
    <TextUnit id="986" loc="986">neque novisse cuius nihili sit faciunda gratia.</TextUnit>
    <TextUnit id="987" loc="987">Dic mihi, isne istic fuit, quem vendidisti meo patri,</TextUnit>
    <TextUnit id="988" loc="988">qui mihi peculiaris datus est? Huius filius.</TextUnit>
    <TextUnit id="989" loc="989">Vivitne is homo? Argentum accepi, nil curavi ceterum.</TextUnit>
    <TextUnit id="990" loc="990">Quid tu ais? Quin istic ipsust Tyndarus tuos filius,</TextUnit>
    <TextUnit id="991" loc="991">ut quidem hic argumenta loquitur. nam is mecum a puero puer</TextUnit>
    <TextUnit id="992" loc="992">bene pudiceque educatust usque ad adulescentiam.</TextUnit>
    <TextUnit id="993" loc="993">Et miser sum et fortunatus, si vos vera dicitis;</TextUnit>
    <TextUnit id="994" loc="994">eo miser sum quia male illi feci, si gnatust meus.</TextUnit>
    <TextUnit id="995" loc="995">eheu, quom ego plus minusve feci quam me aequom fuit.</TextUnit>
    <TextUnit id="996" loc="996">quod male feci crucior; modo si infectum fieri possiet.</TextUnit>
    <TextUnit id="997" loc="997">sed eccum incedit huc ornatus haud ex suis virtutibus.</TextUnit>
    <TextUnit id="998" loc="998">Vidi ego multa saepe picta, quae Acherunti fierent</TextUnit>
    <TextUnit id="999" loc="999">cruciamenta, verum enim vero nulla adaeque est Acheruns</TextUnit>
    <TextUnit id="1000" loc="1000">atque ubi ego fui, in lapicidinis. illic ibi demumst locus,</TextUnit>
    <TextUnit id="1001" loc="1001">ubi labore lassitudo est exigunda ex corpore.</TextUnit>
    <TextUnit id="1002" loc="1002">nam ubi illo adveni, quasi patriciis pueris aut monerulae,</TextUnit>
    <TextUnit id="1003" loc="1003">aut anites aut coturnices dantur, quicum lusitent,</TextUnit>
    <TextUnit id="1004" loc="1004">itidem mi haec advenienti upupa, qui me delectem, datast.</TextUnit>
    <TextUnit id="1005" loc="1005">sed erus eccum ante ostium, et erus alter eccum ex Alide</TextUnit>
    <TextUnit id="1006" loc="1006">rediit. Salve, exoptate gnate mi. Hem, quid gnate mi?</TextUnit>
    <TextUnit id="1007" loc="1007">attat, scio cur te patrem adsimules esse et me filium:</TextUnit>
    <TextUnit id="1008" loc="1008">quia mi item ut parentes lucis das tuendi copiam.</TextUnit>
    <TextUnit id="1009" loc="1009">Salve, Tyndare. Et tu, quoius causa hanc aerumnam exigo.</TextUnit>
    <TextUnit id="1010" loc="1010">At nunc liber in divitias faxo venies. nam tibi</TextUnit>
    <TextUnit id="1011" loc="1011">pater hic est; hic servos, qui te huic hinc quadrimum surpuit,</TextUnit>
    <TextUnit id="1012" loc="1012">vendidit patri meo te sex minis, is te mihi</TextUnit>
    <TextUnit id="1013" loc="1013">parvolum peculiarem parvolo puero dedit:</TextUnit>
    <TextUnit id="1014" loc="1014">illic indicium fecit; nam hunc ex Alide huc reduximus.</TextUnit>
    <TextUnit id="1015" loc="1015">Quid huius filium? Intus eccum fratrem germanum tuom.</TextUnit>
    <TextUnit id="1016" loc="1016">[ Quid tu ais? adduxtin illum huius captivom filium?</TextUnit>
    <TextUnit id="1017" loc="1017">Quin, inquam, intus hic est. Fecisti edepol et recte et bene.</TextUnit>
    <TextUnit id="1018" loc="1018">Nunc tibi pater hic est: hic fur est tuos, qui parvom hinc te abstulit.</TextUnit>
    <TextUnit id="1019" loc="1019">At ego hunc grandis grandem natu ob furtum ad carnificem dabo.</TextUnit>
    <TextUnit id="1020" loc="1020">Meritus est. Ergo edepol merito meritam mercedem dabo.</TextUnit>
    <TextUnit id="1021" loc="1021">sed tu dic oro: pater meus tune es? Ego sum, gnate mi.</TextUnit>
    <TextUnit id="1022" loc="1022">Nunc demum in memoriam redeo, cum mecum recogito.]</TextUnit>
    <TextUnit id="1023" loc="1023">nunc edepol demum in memoriam regredior, audisse me</TextUnit>
    <TextUnit id="1024" loc="1024">quasi per nebulam, Hegionem meum patrem vocarier.</TextUnit>
    <TextUnit id="1025" loc="1025">Is ego sum. Compedibus quaeso ut tibi sit levior filius</TextUnit>
    <TextUnit id="1026" loc="1026">atque huic gravior servos. Certum est principio id praevortier.</TextUnit>
    <TextUnit id="1027" loc="1027">eamus intro, ut arcessatur faber, ut istas compedes</TextUnit>
    <TextUnit id="1028" loc="1028">tibi adimam, huic dem. Quoi peculi nihil est, recte feceris.</TextUnit>
    <TextUnit id="1029" loc="1029">Spectatores, ad pudicos mores facta haec fabula est,</TextUnit>
    <TextUnit id="1030" loc="1030">neque in hac subigitationes sunt neque ulla amatio</TextUnit>
    <TextUnit id="1031" loc="1031">nec pueri suppositio nec argenti circumductio,</TextUnit>
    <TextUnit id="1032" loc="1032">neque ubi amans adulescens scortum liberet clam suom patrem.</TextUnit>
    <TextUnit id="1033" loc="1033">huius modi paucas poetae reperiunt comoedias,</TextUnit>
    <TextUnit id="1034" loc="1034">ubi boni meliores fiant. nunc vos, si vobis placet</TextUnit>
    <TextUnit id="1035" loc="1035">et si placuimus neque odio fuimus, signum hoc mittite:</TextUnit>
    <TextUnit id="1036" loc="1036">qui pudicitiae esse voltis praemium, plausum date.</TextUnit>
  </Text>
</TessDocument>
